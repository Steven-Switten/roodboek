<p>Bejaarden kunnen niet overgelaten worden aan de solidariteit binnen de familie, omdat deze in de huidige samenleving
    onmogelijk op voldoende wijze de bejaarden kunnen opvangen wegens tijds &ndash;en werkdruk. Daarom moet de nodige
    infrastructuur voor deze leeftijdsgroep worden voorzien, echter op een wijze die hen in de &ldquo;normale&rdquo;
    maatschappij inschakelt, en niet uitschakelt. Zo denken wij aan bejaardenflats in een wijk met de nodige diensten
    voor geneeskundige of familiale hulp. Dit is natuurlijk gerelateerd aan een versterkte sociale woningbouw. Wat het
    pensioen betreft moeten we streven naar een geleidelijke overgang naar een eenheidspensioen voor allen, zodat
    niemands grootouders ooit nog in armoede zullen leven.</p>
<p>De arbeidsmarkt wordt steeds complexer en het komt steeds vaker voor dat mensen meerdere statuten tijdens hun
    loopbaan gehad hebben, wat het berekenen van het pensioen niet bepaald makkelijker maakt. Bovendien zijn er ook
    steeds meer (schijn)zelfstandigen en consultants die een slechte sociale bescherming genieten. Meteen zeggen we
    erbij dat we het eenheidspensioen niet als breekijzer willen gebruiken om het ambtenarenpensioen af te zwakken,
    maar net om het als uitgangspunt te nemen voor ieders pensioen. <strong>Een eenheidspensioen impliceert dus de
        harmonisering van de sociale rechten van alle statuten naar boven toe. </strong></p>
<p>Een allereerste maatregel die wij onvoorwaardelijk stellen is dat de wettelijke pensioenleeftijd teruggebracht wordt
    tot 65 jaar. Geen enkele burger heeft gestemd voor de verhoging tot 67 jaar, ook niet diegenen die voor een van de
    regeringspartijen gestemd hebben. In al hun programma&rsquo;s voor de federale verkiezingen stond dat ze niet aan
    de wettelijke pensioenleeftijd van 65 zouden raken, en de eerste regeringsdaad van Michel I was deze belofte
    breken. De pensioenleeftijd weer laten zakken? Waanzin hoor ik u denken: hoe gaan we dat betalen?</p>
<p>Het probleem van de pensioenen moeten we relateren aan de gestegen productiviteit van de Belgische economie. Met
    nieuwe methoden van arbeids- en werkpostanalyse zoals arbeidstijdmeting en procesmodellering gingen de werkgevers
    in de afgelopen decennia op zoek naar de nog niet gevulde pori&euml;n van de arbeid. &nbsp;In 1988 lag de omzet per
    hoofd van de bevolking op 14 269 euro (1189 euro per maand), en per werkend hoofd van de bevolking op 38 134 euro
    (3177 euro per maand). Wanneer we dan naar de re&euml;le cijfers bijna 30 jaar later gaan kijken, zien we dat elke
    Belg gemiddeld 33 280 euro aan omzet produceerde in 2016.<a href="https://data.worldbank.org/indicator/NY.GDP.PCAP.CD?locations=BE"
        matTooltip="Cijfers van de wereldbank" matTooltipPosition="above">[131]</a> Dat is 2773 euro per maand. <strong>Elke
    </strong><strong><em>werkende</em></strong><strong> Belg produceerde gemiddeld 94 261 euro aan omzet in 2016.</strong><a
        matTooltip="Wij komen tot dit cijfer door het Belgisch BNP in 2016 (428 miljard euro) te delen door het aantal werkenden in 2016(4,54 miljoen mensen)."
        matTooltipPosition="above"> [132] </a> <strong>Dit wil zeggen dat tussen 1988 en 2016, de tijdspanne van een
        generatie, de productiviteit in de Belgische economie verdubbelde.</strong><a href="http://imf.org/external/pubs/ft/weo/2009/02/weodata/weoselgr.aspx"
        matTooltip="Cijfers van het IMF" matTooltipPosition="above">[133]</a></p>
<p>De arbeidsproductiviteit steeg in Belgi&euml; jaarlijks met drie &agrave; vier procent in de industrie en
    &eacute;&eacute;n tot twee procent in de dienstensector. Dit betekent dat men elk jaar, afhankelijk van de sector,
    per honderd arbeiders met twee, drie of vier arbeidskrachten minder evenveel goederen of diensten kan leveren in
    dezelfde tijdsduur. De vraag is daarbij dan altijd: <strong>wat doen we met de opbrengst daarvan?</strong> In
    plaats van er mensen mee te ontslaan om nog winstgevender te worden zouden we de opbrengst kunnen omzetten in een
    loonstijging. We zouden ze ook kunnen omzetten in een collectieve arbeidsduurvermindering. Of we zouden de
    opbrengsten kunnen doorsluizen naar de sociale zekerheid om er hogere pensioenen mee uit te betalen. Het kan ook
    een mix van de drie zijn: loonstijging voor bepaalde categorie&euml;n, arbeidsduurvermindering voor andere groepen,
    of een versterking van de sociale zekerheid. En waarom niet? Laat de mensen zelf beslissen wat zij doen met de
    winsten die zij zelf geproduceerd hebben. <strong>Dat is wat wij bedoelen met economische democratie. </strong>Dat
    dit haaks staat op collectieve ontslagen, bonussen, toplonen en hoge dividenden is juist wat bedoeld wordt met
    sociale strijd.</p>
<p>Al die dingen deden we dus niet. <strong>Op het gebied van de betaalbaarheid van de pensioenen werd een demagogisch
        angstverhaal opgedist.</strong> De verhouding tussen actieven en niet-actieven zou angstwekkend dalen. De
    betaalbaarheid van onze pensioenen zou daardoor in het gedrang komen. We moeten dus integendeel allemaal nog langer
    en harder werken willen we onze pensioenen behouden! <strong>Wat men er niet bij zegt is dat deze vergrijzingsgolf
        een einde kent, en dat dit einde in zicht is: na 2030 neemt deze golf weer af.</strong></p>
<p>Laten we eens kijken naar een streek waar het aantal actieven wel bevredigend is voor de rechterzijde: het Indiase
    platteland, waar de beruchte &ldquo;activiteitsgraad&rdquo; van de bevolking z&eacute;&eacute;r hoog is. De mensen
    werken er van hun kindertijd tot hun oude dag, maar toch hebben ze geen sociale zekerheid <em>omdat de
        arbeidsproductiviteit in India veel lager is</em>. Wat India dan weer wel heeft zijn miljardairs: het aantal
    miljardairs in India is in een jaar tijd nagenoeg verdubbeld. Dat blijkt uit de lijst van persoonlijke fortuinen in
    het Amerikaanse magazine 'Forbes'. Het fortuin van de honderd rijkste Indi&euml;rs wordt op 90 miljard euro (108
    miljard dollar) geschat.<a href="https://www.forbes.com/india-billionaires/list/#tab:overall_header:worth_sortreverse:true"
        matTooltip="Forbes, India billionaires" matTooltipPosition="above">[134]</a> <strong>Zij strijken een bedrag op
        dat overeen komt met 3,8% van het bruto binnenlands product van het land in 2018</strong>.<a href="http://www.imf.org/external/pubs/ft/weo/2018/01/weodata/weorept.aspx?pr.x=48&pr.y=6&sy=2017&ey=2018&scsm=1&ssd=1&sort=country&ds=.&br=1&c=534&s=NGDPD%2CPPPGDP%2CNGDPDPC%2CPPPPC&grp=0&a=
"
        matTooltip="BBP India 2018" matTooltipPosition="above">[135]</a> Lakhsmi Mittal, van de gelijknamige
    staalgroep, bezet de vierde plaats met een geschat fortuin van 13,8 miljard euro. Wij snappen waarom de
    activiteitsgraad van het Indiase platteland zo bevredigend is voor de rechterzijde.</p>
<p>Kortom, het aantal broden dat we bakken in een bakkerij is niet enkel afhankelijk van het <em>aantal </em>bakkers,
    maar ook van de uitrusting die je ze geeft, het tempo waarmee je hen laat werken enzovoort. Het is het <em>aantal
        broden </em>dat bepaalt of we genoeg te eten hebben, niet het aantal bakkers, en nog veel belangrijker, hoe die
    broden verdeeld worden over de maatschappij. Verdelen we over allen of geven we aan de rijksten? <strong>Het is
        wraakroepend dat er zo dramatisch gedaan wordt in onze maatschappij over het feit dat mensen ouder worden.
    </strong>Een samenleving die ouder worden als een economisch probleem beschouwt is een samenleving aan het eind van
    haar Latijn.</p>
<p>Dat dit angstverhaal pure demagogie is tonen de cijfers aan: vergeleken met 30 jaar geleden produceren we tweemaal
    zoveel omzet. <strong>Onze lonen, pensioenen en sociale bescherming zijn echter niet mee verdubbeld. </strong>Integendeel,
    ze worden steeds meer bedreigd door een rechts populisme <strong>waartegen de lauwe ideologie van de Derde Weg
        machteloos staat.</strong> Een rechts populisme dat tekenend is voor een decadente maatschappij waar de
    economie boven de mens verheven is en deze maatschappij niet dient.</p>
<p><strong>Is ouder worden niet &eacute;&eacute;n van de mooiste verwezenlijkingen van onze beschaving?</strong> We
    worden ouder en bovendien beschikken we over de mogelijkheden om ook op hogere leeftijd kwaliteitsvol te leven
    hoewel die mogelijkheden vaak nog onderbenut worden. Veel mensen van middelbare leeftijd hebben hun beide ouders
    nog en deze verkeren vaak in goede gezondheid. <strong>Dat is van onschatbare waarde.</strong><strong>Dat mag ons
        dus iets kosten</strong>. Zeker omdat blijkt dat onze grootouders een groot risico op armoede lopen: volgens de
    gegevens van de enqu&ecirc;te EU-SILC 2017 <a href="https://statbel.fgov.be/nl/themas/huishoudens/armoede-en-levensomstandigheden/risico-op-armoede-sociale-uitsluiting
"
        matTooltip="Statbel, Risico op armoede of sociale uitsluiting" matTooltipPosition="above">[136]</a> die
    gebaseerd zijn op het inkomen van 2017, heeft 16 % van de 65-plussers een inkomen dat lager ligt dan de
    armoededrempel. Deze bedroeg in 2016 1.083 &euro; netto per maand of 12.993 &euro; netto per jaar voor een
    alleenstaande. 2,2% van hen worden zelfs met ernstige materi&euml;le deprivatie geconfronteerd &ndash; lees, ze
    zijn schrijnend arm. In totaal leeft 17,1% van hen met een verhoogd risico op armoede. <strong>In absolute cijfers
        gaat het hier dus om ruim 350&nbsp;000 Belgische senioren.</strong></p>
<p>Is dit het soort maatschappij dat we willen, waar diegenen die niet meer kunnen werken gewoon losgelaten worden?
    Enkel een <strong>gegarandeerd wettelijk pensioen van 1500 euro netto</strong>, zoveel mogelijk voor iedereen
    gelijkgesteld, geeft een garantie op een rustige oude dag vrij van geldzorgen. Uiteraard moet het pensioen in de
    indexatie ingeschreven worden. <strong>Dergelijke maatregelen zijn heel betaalbaar gezien de performantie van onze
        economie, en zijn een absoluut minimum om onze beschaving &ldquo;beschaafd&rdquo; te mogen noemen.</strong></p>
<p>In 2008 waren er 1 819 726 mensen van 65 jaar of ouder. Een wettelijk pensioen van 1500 netto wil dus zeggen een
    kost van 2,3 miljard per maand, 32,7 miljard euro per jaar. Na 20 jaar staat de teller op 655 miljard euro. Dit
    lijkt een gigantisch bedrag, maar we moeten de paniekzaaiers rond de vergrijzing teleurstellen: in 2008 lag het
    Belgisch BBP op 343 miljard euro. We produceerden in 2008 met zijn allen dus al 52% van het benodigde bedrag om
    elke gepensioneerde in ons land een pensioen van 1500 euro te geven tot 2028. In 2016 waren er 2 062&nbsp;561 van
    65 jaar of ouder. Een wettelijk pensioen van 1500 netto wil dus zeggen een kost van 3,1 miljard per maand, 37,1
    miljard euro per jaar. Na 20 jaar staat de teller op 742,5 miljard euro. Het Belgisch BNP in 2016 was 428 miljard
    euro: we produceerden in 2016 met zijn allen dus 57,6% van het benodigde bedrag om elke gepensioneerde in ons land
    een pensioen van 1500 euro te geven tot 2038. Bovendien &lsquo;verslechtert&rsquo; de demografische situatie
    slechts tot 2030. Amper twaalf jaar nog dus. Daarna is de vergrijzingsgolf voorbij en dalen de kosten opnieuw.</p>
<p>Bij al deze scenario's gaan we nog niet eens uit van de te verwachten productiestijging per hoofd van de bevolking,
    laat staan dat onze voorstellen voor een eerlijke fiscaliteit (belastingen op vermogens!), de oprichting van een
    staatsbank of de overname van dominante economische spelers uitgevoerd worden. <strong>Dit bedoelen we met
        duidelijke politieke keuzes.</strong></p>
<p>Een pertinente vraag die de socialistische partij zich dient te stellen, en inderdaad als dooddoener vaak gesteld
    wordt: <strong>is er dan geen geld in Belgi&euml; voor sociale eisen?</strong> Uit een onderzoek van De Tijd <a
        matTooltip="De Tijd, Belgische miljardenbedrijven, er zijn er meer dan u denkt, 13/05/2017" matTooltipPosition="above">
        [137] </a>, toch niet de meest Socialistisch gezinde krant van het land, telt Belgi&euml; 36 bedrijven met meer
    dan 1 miljard euro omzet. Samen hadden ze in 2016 een omzet van 144 miljard euro. Wanneer we correct de rijken
    zouden belasten zou het al helemaal een peulschil zijn, De Tijd meldde in maart 2018 dat de 100 rijkste Belgen 48
    miljard in Luxemburg hebben geparkeerd. <a matTooltip="De Tijd, 100 rijkste Belgen parkeren 48 miljard in Luxemburg, 27/03/2018."
        matTooltipPosition="above"> [138] </a></p>
<p>Kortom, het spook van de vergrijzing dat door Europa waart is niet meer dan een populistische stormram voor rechts
    om te doen bereiken wat ze altijd al willen doen: het uitkleden van de sociale zekerheid.</p>
<p>De vergrijzingsgolf is dus geen vloedgolf maar een gewone golf<strong>. Het is iets wat we aankunnen.</strong> Een
    correcte en rechtvaardige inning van belastingen zou al m&eacute;&eacute;r dan volstaan. Net als het overnemen van
    een van de grote banken. We hoeven er dus zeker geen angstpsychose rond te cre&euml;ren. Toch gebeurt dat. Waarom?
    <strong>Omdat de &eacute;chte inzet van de strijd niet is of we de vergrijzing kunnen betalen, maar </strong><strong><em>wie</em></strong><strong>
        ze zal betalen. </strong>Omdat de discussie in werkelijkheid gaat over de concurrentiekracht van zeer grote
    bedrijven op de wereldmarkt. Het is een onvergeeflijke schande is dat men ons sociale zekerheidssysteem en onze
    pensioenen als wisselmunt gebruikt in een internationale economische oorlog. <strong>Indien we als socialisten
        opnieuw een progressieve en ontvoogdende rol in de geschiedenis willen spelen moeten we dit aan de kaak durven
        stellen en voor een wettelijk pensioen op 65 jaar gaan met een ge&iuml;ndexeerd pensioen van 1500 euro.</strong></p>
<p>Ook bij de mandatarissen zelf dringen zich een aantal hervormingen op om een democratische werking van de instellingen te waarborgen.</p>

<p>Iedere cumulatie van politieke mandaten moet wettelijk worden verboden. Dit om machtsconcentratie tegen te gaan en een maximale deelneming van de burgers aan het politieke leven te bevorderen. In die zin willen wij de decumul die in de socialistische partij al ingevoerd is algemeen maken.</p>

<p>De financi&euml;le onverenigbaarheden qua verloning moeten wettelijk worden vastgelegd en gesanctioneerd waar nodig. Indien politici een bedrijfsvriendelijke politiek voeren, en na of zelfs tijdens hun politieke loopbaan terug te vinden zijn in allerlei bestuursraden in &ldquo;adviserende functie&rdquo;, dan ruikt dit naar corruptie en omkoping. De voorbeelden hiervan zijn legio en aanwezig in alle politieke families en over alle niveaus van lokaal tot federaal. Volgens Cumuleo was dit de top 10 qua gecumuleerde mandaten in 2016, het laatste jaar met cijfers:</p>

<p>Ludwig Vandenhove (sp.a, 57 cumuls), Bram Van Braeckevelt (Groen, 55 cumuls), Jozef Dauwe (CD&amp;V, 43 cumuls), Bruno Peeters (NVA, 42 cumuls), Koen Kennis (NVA, 38 cumuls), Pierre Annet (Socialistische mutualiteit, 37 cumuls), Carl Vereecke (VLD, 37 cumuls), Luc Carsauw (sp.a, 35 cumuls), Vincent Jonckheere (onafhankelijk, 35 cumuls), Ludwig Caluwe (CD&amp;V, 34 cumuls). De meeste cumuls mogen dan wel onbezoldigd zijn, qua invloed kan dit tellen.</p>

<p>Wat de lijst van bezoldigde mandaten betreft:</p>

<p>Eliane Daels (PS, 27 cumuls), Koen Kennis (NVA, 18 cumuls), Martine De Regge (sp.a, 16 cumuls), Ivo Van Damme (RIZIV, 16 cumuls), Frederika Brepoels (NVA, 15 cumuls), Lies Laridon (CD&amp;V, 15 cumuls), Geert Versnick (VLD, 15 cumuls), Marc De Pauw (VLD, 14 cumuls), Georges Pire (MR, 14 cumuls), Paul Verbeeck (CD&amp;V, 14 cumuls). Qua zakcentje kan dit tellen.</p>

<p>Ook De Tijd heeft een onderzoek ingesteld naar het cumulgedrag van de Vlaamse politieke kaste.<a href="https://multimedia.tijd.be/mandaten-politici/" matTooltip="https://multimedia.tijd.be/mandaten-politici/" matTooltipPosition="above">[101]</a> Daaruit blijkt dat een op de drie minstens 4 betaalde mandaten heeft. Gemiddeld heeft een Vlaamse verkozen politicus 3,2 betaalde mandaten, en oefent hij dus 2,2 betaalde mandaten uit naast het mandaat waarvoor hij verkozen werd. Slechts 328 politici (14 % van het totaal) hebben geen ander betaald mandaat. 768 politici (34 %) hebben naast hun betaald mandaat als verkozen politicus nog minstens 3 andere betaalde mandaten.</p>

<p>Als het cumulatiegedrag van de verkozen politici wordt uitgesplitst per bestuursniveau, dan wordt duidelijk dat provinciebestuurders (gedeputeerden en raadsleden) duidelijk veel meer betaalde mandaten cumuleren. Gemiddeld oefenen zij nog 5 andere betaalde mandaten uit. Dat is aanzienlijk hoger dan de politici van het gemeentelijke, het Vlaamse en het federale niveau.</p>

<p>Het Brugse stadsbestuur (sp.a, CD&amp;V) is met voorsprong het lokale bestuur dat het grootst aantal betaalde mandaten verzamelt. Met gemiddeld 6 mandaten voor elke schepen en burgemeester, klopt het de besturen van Antwerpen (NVA, CD&amp;V, VLD) en Gent (sp.a, Groen, VLD).</p>
<p><br /></p>
<img src="assets/images/image17.png">
<p>Als alleen de Vlaamse leden van het Europese, federale en Vlaamse parlement in acht worden genomen en het aantal mandaten per politieke familie worden bekeken, dan komt Open VLD op de eerste plaats, met gemiddeld 3,7 aantal betaalde mandaten, gevolgd door de sp.a-parlementsleden (gemiddeld 3 betaalde mandaten) en deze van de N-VA (2,9). Veelzeggend is echter dat de cijfers voor alle politieke families dicht bij elkaar liggen. <strong>Voor ons socialisten is dit beschamend, en dit is wat ons verzwakt wanneer wij dit aan de kaak willen stellen.</strong> Het is voor de tegenstander immers makkelijk om te antwoorden dat ook wij ons hier schuldig aan maken.</p>
<p><br /></p>
<p>Aan de mandataris op ieder niveau moet uiteraard een inkomen worden gewaarborgd dat hem in staat stelt zich uitsluitend aan zijn taak te wijden; ook de nodige materi&euml;le middelen moeten hem ter beschikking gesteld worden onder vorm van kantoren, secretariaat en documentatie. Dit inkomen mag echter niet substantieel hoger zijn dat het inkomen van een geschoolde werknemer. <strong>Wie het volk wil dienen moet niet aanzienlijk meer gaan verdienen dan de bevolking.</strong> Bovendien geloven we sterk in het idee dat je moet leven zoals je denkt. Anders begin je al te denken zoals je leeft. De partij moet hierin het voorbeeld geven, daarover meer in ons deel over de partij.</p>

<p>Al deze dingen zijn niet wereldvreemd, maar vergen principi&euml;le politici: Ada Colau, de linkse burgemeester van Barcelona voerde zero tolerance in voor corruptie, maakte een einde aan de draaideur tussen politiek en bedrijfsleven en beperkte ook de herverkiesbaarheid van politici. Ze heeft beslist haar eigen salaris voortaan met zestig procent te korten. Ze verdient nu 2.200 euro netto per maand, een bedrag waarvoor een aantal politici in ons land niet eens uit hun huis komen.</p>

<p>Om het tijd &ndash;en energie rovend sociaal dienstbetoon uit te schakelen, een verschijnsel waar vele mandatarissen hun populariteit op bouwen ten koste van hun politieke activiteit, moeten centra voor dienstbetoon bij de openbare besturen worden opgericht. Aan iedere burger die zijn loopbaan onderbreekt om een openbaar mandaat te bekleden moet de wettelijke waarborg worden geboden dat hij of zij de betrekking terugvindt wanneer het mandaat eindigt. Ook moet deze persoon nadien gedurende een bepaalde tijd worden beschermd. Alle mandatarissen moeten door hun kiespubliek kunnen afgezet worden.</p>
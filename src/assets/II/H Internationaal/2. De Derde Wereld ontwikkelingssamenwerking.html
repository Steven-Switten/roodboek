<p>Zoals eerder aangehaald blijft het internationale kapitalisme de voornaamste hinderpaal voor de ontvoogding van de Derde Wereld. De huidige economische wereldorde faalt over de gehele lijn op een ogenblik waarop de technologie en de materi&euml;le rijkdom die ons ter beschikking staat nooit eerder zo groot was. <strong>Als er &eacute;&eacute;n aspect is dat door de &ldquo;globalisering&rdquo; niet geglobaliseerd wordt dan is het wel een menswaardig bestaan.</strong> Het &ldquo;menselijk ontwikkelingsrapport&rdquo; van de VN brengt volgende cijfers: terwijl wij dromen van een volgende generatie supersnelle computers heeft &eacute;&eacute;n derde van de wereldbevolking 130 jaar na de uitvinding van de gloeilamp nog steeds geen elektriciteit. Van de 1223 nieuwe geneesmiddelen die tussen 1975 en 1996 op de markt werden gebracht waren er maar 13 gericht op de behandeling van tropische ziekten .</p>
<p>De vooruitzichten voor de toekomst zijn zeer zorgelijk. De Wereldbank voorspelt dat de vraag naar voedsel in 2030 verdubbeld zal zijn. Ondertussen zorgt de wereldwijde klimaatverandering in veel landen voor mindere of mislukte oogsten. Ontbossing (wegens armoede van de plaatselijke bevolking of door multinationals die tropisch hout ontginnen) en de sterk toegenomen vraag naar biobrandstoffen maken het probleem nog erger. <strong>Nochtans produceert de wereld nu reeds voldoende voedsel om twaalf miljard mensen te voeden. Op voorwaarde dat de productie &eacute;n de distributie veel rationeler zou worden georganiseerd, lees gepland. </strong></p>
<p><strong>De wereldeconomie en -handel is er ondanks haar stormachtige groei sinds de Tweede Wereldoorlog niet eens in geslaagd om zelfs in de meest elementaire behoefte van de mens, namelijk voedsel, te voldoen</strong>. Terwijl dit technisch gezien perfect mogelijk is. We zwijgen dan nog over onderwijs, gezondheidszorg, wonen&hellip; <strong>Hoeveel kansen moet dit systeem nog krijgen?</strong> Hoeveel generaties zullen er nog worden geofferd in de wereldwijde economische oorlog? <strong>Hoeveel kinderen zullen er nog voorbestemd worden hun hele leven ploeterend en zwoegend door te brengen, wachtend op het neoliberale </strong><strong><em>trickle down</em></strong><strong> effect, het mythische manna uit de kapitalistische hemel?</strong></p>
<p>Een belangrijk deel van de westerse publieke opinie beschouwt de armoede in het zuiden en in het oosten echter evenzeer als een bedreiging dan als een menselijke tragedie. Miljoenen economische vluchtelingen belagen voortdurend de grenzen van Europa en brengen armoede, verval, religieus obscurantisme en ontreddering in onze eigen straten en steden. <strong>Onze bedrijfsleiders en politici doen daar nog een schepje bovenop. </strong>Niet alleen de mensen, maar ook hun producten vormen een bedreiging. <strong>Als er in het zuiden dan eindelijk industri&euml;le ontwikkeling op gang komt dan kan dit blijkbaar enkel ten koste van onze eigen sociale verworvenheden.</strong> Het patronaat stelt te pas en te onpas delocalisaties van fabrieken in het vooruitzicht als er niet ingegaan wordt op hun eisen van loonmatiging, afvloeiingen en langere en hardere arbeid. In China en Vietnam werken miljoenen goed opgeleide fabrieksarbeiders voor een breukdeel van onze uurlonen. Wordt de soep echter werkelijk zo heet gegeten als ze wordt opgediend? De vrijhandelsbesprekingen van de Wereldhandelsorganisatie in Gen&egrave;ve in juli 2008 waren op dat vlak ontluisterend. Op een bepaald ogenblik raakten die onderhandelingen uit het slop doordat zowel het noorden als het zuiden water in de wijn deden: Europa en de Verenigde Staten beloofden om hun &lsquo;handelsverstorende&rsquo; subsidies aan de landbouwsector wat af te bouwen om de landbouw in het zuiden meer zuurstof te geven. In ruil daarvoor kregen de VS en de EU de nieuwe industrielanden China, India en Brazili&euml; zover dat ze hun douanetarieven op industriegoederen zouden verlagen zodat ze makkelijker kunnen exporteren naar die landen. Dit bewijst dat &lsquo;onze&rsquo; noordelijke industrie nog altijd verdomd competitief is en dat het nog altijd de zuidelijke landen zijn die hun industrie moeten afschermen tegen het noorden om de eigen ontwikkeling een kans te geven.</p>
<p>De kloof tussen noord en zuid blijft behouden door de ongelijke handelsrelaties, door hun groeiende schuldenlast bij Westerse banken omwille van leningen om wegen, energievoorziening, hospitalen, onderwijs,&hellip; te bouwen. Het belangrijkste is echter dat het weinige kapitaal dat in die landen wordt ge&iuml;nvesteerd vaak een gigantische meerwaarde met zich meebrengen, een meerwaarde dat de landen in kwestie niet zien, laat staan de lokale bevolking. <strong>Het is enkel door de nationalisatie van die projecten en de kwijtschelding van de schulden dat deze landen uit het slop kunnen raken</strong>. Momenteel is die ontwikkelingshulp eerder ontwikkelingshulp aan exporteurs van allerlei producten. Ook dient een socialistisch Belgi&euml; zijn handelsrelaties te herbekijken: het kan niet op dat wij handelsrelaties onderhouden met regimes die fundamentalisme actief ondersteunen. <strong>Belangrijk is ook dat we de mensen geen schuldgevoel aanpraten: de rijke landen buiten de arme landen niet uit, het patronaat van de rijke landen doet dat</strong>. Onze heersende lagen buiten samen met de heersende lagen van de Derde Wereld de lokale bevolking uit. De werknemers uit ons land zullen zich solidair moeten opstellen eens zij de economische democratie verworven hebben.</p>
<p><strong>De globale economie globaliseert de menswaardigheid niet</strong>. Eerder het omgekeerde gebeurt. De ellende van de Derde Wereld dringt door tot in onze eigen steden. Dan bedoelen we daarmee niet enkel de stroom van vluchtelingen van zuid naar noord, de samenlevingsproblemen of het terrorisme, maar vooral de polarisatie tussen arm en rijk die zich ook hier opnieuw doorzet. Zelfs al ben je niet arm, diezelfde economie die een ravage aanricht in het zuiden, duwt ook hier de mensen in angst en onzekerheid, jaagt ze op, maakt ze ziek en degradeert hun leefomgeving. <strong>Tegenover globaal onrecht kan je enkel globale strijd, solidariteit en dus internationalisme plaatsen.</strong></p>
<p>Als concrete maatregelen stellen wij voor dat de Belgische ontwikkelingshulp binnen vijf jaar 1 procent van het BNP zou bedragen. Dit moet uitsluitend van overheidszijde komen, aangezien priv&eacute; investeringen niet de term ontwikkelingshulp verdienen. Eens die drempel bereikt moet de hulpverlening progressief toenemen naarmate het BNP toeneemt. Kwalitatief moet die ontwikkelingshulp uitsluitend bestaan uit giften aan plaatselijke regeringen of organisaties die de nodige garanties bieden. Ook moet gewezen worden op de rol van grote ondernemingen in de Derde Wereld, en moeten zij ook in dit kader zo spoedig mogelijk genationaliseerd worden in geval van misstanden.</p>
<p>We willen meteen ook een lans breken voor een &lsquo;Europees Marshallplan voor Afrika en het Midden-Oosten. Door de ontwikkelingshulp op deze regio&rsquo;s (waarmee Europa trouwens sterkere historische en geografische connecties heeft als met de rest van de wereld) te concentreren, kan Europa het verschil maken, en een &lsquo;uitdeinende cirkel van welvaart&rsquo; instigeren . Bovendien heeft deze strategie een dempende aanpak op de migratie, en zal het maatschappelijk draagvlak daarom ook groter zijn. De hulp en de investeringen die gebeuren in het kader van dit plan, dienen wel te voldoen aan streng opgevolgde criteria inzake sociale rechten, milieuwetgeving en democratisering.</p>
<p>De echte visie van morgen is er &eacute;&eacute;n van een gerecht waarin de burger zijn weg vindt, dat dichtbij is, degelijk en tijdig werkt <strong>en dat een tegenwicht biedt tegen excessen en misbruik door de uitvoerende macht</strong>. Daarvoor moeten de besparingen bij justitie teruggeschroefd worden net als het grootste deel van de hervormingen die een nefast gevolg hebben voor de toegang tot justitie en de rechten van de verdediging. Het is tijd voor een fundamenteel debat over de toekomst van de rechterlijke macht: een gemuilkorfde ontoegankelijke justitie die enkel voor het grote geld effici&euml;nt is, of een onafhankelijke justitie waar ook de gewone burger met zijn problemen terecht kan, en die de burger indien nodig beschermt tegen een al te machtige overheid.</p>
<p><strong>Wij stellen vast dat de beleidsmakers vaak meer begaan zijn met het ontwikkelen van nieuwe repressieve wetten dan met het zoeken naar structurele oplossingen voor de problemen van de mensen.</strong> De staat richt zich vandaag bijvoorbeeld vooral op straatcriminaliteit en laat de witteboordencriminaliteit zoals grootschalige fraude grotendeels ongemoeid. Deze &lsquo;klassenjustitie&rsquo; gericht op &lsquo;het straffen van de armen&rsquo; blijft voortduren en neemt nog toe. De focus ligt helaas meer op symptoombestrijding dan op het aanpakken van de oorzaken.</p>
<p>Daarnaast zien we de toenemende tendens om mensen die opkomen voor een meer sociale maatschappij te criminaliseren door middel van gerechtelijke vervolging, GAS-boetes en het beperken van manifestaties in publieke ruimtes.<strong> Als socialisten moeten wij ons verzetten tegen de afbraak van de fundamentele rechten en vrijheden</strong>, met een speciale aandacht voor de verdediging van syndicale en sociale rechten. Wij verdedigen het stakingsrecht als motor van sociale verandering.</p>
<p><strong>Wij gaan ervan uit dat het recht geen op zich zelf staand geven is, maar het gevolg is van machtsverhoudingen binnen een maatschappij.</strong> De wetten worden voor een groot stuk immers gemaakt door wie de economische macht in handen heeft. Opdat mensen hun rechten kunnen laten gelden is een goed systeem van juridische bijstand nodig, een in de Grondwet verankerd recht. Er is nood aan een &lsquo;sociale advocatuur&rsquo; waarbij een degelijke rechtshulp betaalbaar en toegankelijk is voor iedereen via een nationaal systeem van rechtsbijstand met eerlijke verloning.</p>
<p>Veel van de sociale verworvenheden zoals de sociale zekerheid, het stemrecht, de afschaffing van kinderarbeid, het pensioen... zijn het resultaat geweest van stakingen en collectieve acties. Deze en andere grondrechten kreeg de bevolking niet in de schoot geworpen. En ze staan dag in, dag uit onder druk. Het verdedigen van deze fundamentele rechten en vrijheden is voor ons van cruciaal belang. <strong>Meer nog dan verkiezingen bepalen zij het democratische gehalte van de maatschappij.</strong> Sociale vooruitgang komt er maar door strijd, wanneer mensen zich groeperen om krachtsverhoudingen op te bouwen om hun rechten af te dwingen of nieuwe rechten te doen ontstaan.</p>
<p><strong>Stellen dat Belgi&euml; een klassengerecht kent waarbij de rijksten sterk bevoordeeld worden tegenover de armeren en de middenklasse lijkt ons een understatement.</strong> Aan de ene kant krijgen we een afkoopwet waarmee de grote fraudeurs een proces kunnen afkopen. Aan de andere kant beperken opeenvolgende regeringen de toegang tot het gerecht voor de grote meerderheid door de financi&euml;le drempel te verhogen en te besparen op basiszaken bij justitie zoals hierboven beschreven.</p>
<p>De afkoopwet kent een lange en technische geschiedenis. De mogelijkheid om de strafvervolging te schikken werd voor het eerst ingevoerd door het koninklijk besluit nr. 59 van 10 januari 1935. Dit voorzag in het teniet gaan van de publieke vordering door vrijwillige betaling. De regeling werd gemotiveerd vanuit de noodzaak om de rechtbanken te ontlasten en de gerechtskosten te drukken. De toepassing ervan is in de loop der jaren geleidelijk uitgebreid.</p>
<p>Op 28 juni 1984 werd met de toevoeging van artikel 216bis de belangrijkste wijziging aan de wet toegebracht. Het artikel introduceerde de Criminele Transactie en maakte de wet van toepassing op alle feiten strafbaar met een maximale gevangenisstraf van vijf jaar.</p>
<p>In juli 2011 werd artikel 216bis nogmaals gewijzigd om de toepassing van de wet opnieuw uit te breiden naar meer financi&euml;le criminaliteit en misdrijven, zoals fiscale zaken. Officieel heette het dat dit een manier was om de gerechtelijke achterstand, voornamelijk in zaken met betrekking tot financi&euml;le kwesties, tegen te gaan, en als een manier om grote geldsommen terug te bezorgen aan de staat die anders verloren zouden zijn gegaan. Omdat het vaak ging om ingewikkelde en omvangrijke fraudedossiers, kwam er al snel de kritiek van klassenjustitie en veroorzaakte dit een storm van protest bij gewone mensen. Rijke fraudeurs kunnen hun proces voor een appel en een ei afkopen, hun strafblad blijft blanco en doordat de documenten die ze tijdens de onderhandelingen overmaken aan het parket altijd vertrouwelijk blijven, kunnen ze bovendien ook nog allerlei andere fraudepraktijken witwassen. <strong>Niet langer waren alle Belgen gelijk voor de wet. Dat socialisten hier mee voor stemden moet voor de betrokken mandatarissen tot diepe schaamte leiden, en wat ons betreft maakt het hun positie in de partij onhoudbaar.</strong></p>
<p>Lang moesten we niet wachten op het eerste grote schandaal: in oktober 2012 kwam aan het licht dat de Belgische afkoopwet er mee gekomen zou zijn onder Franse druk, om de steenrijke Oezbeeks-Belgische zakenman Patoch Sjodijev in staat te stellen zijn vervolging in de zaak-Tractebel af te kopen, in de volksmond beter gekend als Kazachgate.<a matTooltip="De Morgen, Chodiev wil excuses van Belgische staat over Kazachgate, 27/04/2018." matTooltipPosition="above"> [166] </a></p>
<p>In juni 2016 oordeelde het grondwettelijk hof dat deze afkoopwet ongrondwettelijk was. Doordat het niet nodig is een minnelijke schikking te motiveren, kan de strafrechter geen volwaardig toezicht uitoefenen, noch op de proportionaliteit van de voorgenomen minnelijke schikking, noch op haar wettigheid.</p>
<p>In 2017 werd een onderzoekscommissie in het leven geroepen om te onderzoeken hoe de wet tot stand is gekomen. Er werd bepaald dat de wet werd aangenomen door een politiek &lsquo;geven-en-nemen&rsquo; tussen de PS en de liberale partij destijds. De PS probeerde er toen -tevergeefs- een opheffing van het bankgeheim door te krijgen, terwijl de liberalen streefden naar een nieuwe regeling voor een strafrechtelijke transactie.</p>
<p>Op 4 juli 2017 deelde de voorzitter van de onderzoekscommissie, Dirk Van der Maelen (SP.A), in een interview met Knack zijn overtuiging dat de diamantsector en het College van Procureurs-Generaal, onder de politieke verantwoordelijkheid van de CD&amp;V, de &ldquo;vaders&rdquo; zijn van de wet minnelijke schikking. Hij rechtvaardigde zijn argument door te stellen dat de wet geschreven werd door twee advocaten namens het Antwerp World Diamond Center, om zo de sector te helpen om te gaan met beschuldigingen van fiscale fraude.<a matTooltip="Knack, Kazachgate: Dirk Van der Maelen haalt stevig uit naar CD&V, 04/07/2017." matTooltipPosition="above"> [167] </a> Onder druk van de meerderheid (de liberale partijen, de N-VA en vooral de CD&amp;V) mocht de commissie zich niet ten gronde uitspreken over de wet zelf, enkel over de totstandkoming ervan.</p>
<p>Na in 2016 vernietigd te zijn kon de wet halverwege 2017 gered worden na doorduwen van minister van Justitie Koen Geens (CD&amp;V) en begin 2018 opnieuw in het leven geroepen worden door een juridische spitsvondigheid.<a matTooltip="De Standaard, De afkoopwet is plots gered, 31/05/2017." matTooltipPosition="above"> [168] </a><a matTooltip=" De Morgen, Geens wil 'afkoopwet' snel in ere herstellen, 01/06/2017." matTooltipPosition="above"> [169] </a><a matTooltip="De Standaard, Kamercommissie keurt aanpassing afkoopwet goed, 24/01/2018." matTooltipPosition="above"> [170] </a></p>
<p>Waarom vertellen we nu dit hele, best wel technische verhaal? Deze regeling was oorspronkelijk bedoeld om kleinere dossiers snel af te handelen, zodat er meer tijd zou zijn voor de zware dossiers van ernstige fiscale fraude. Maar in de praktijk zien we juist het omgekeerde: grote fraudeurs kopen hun proces af, terwijl kleinere zaken wel nog altijd voor de rechter komen. <strong>Wat is dit anders dan een klassengerecht? Dit tast ieders rechtvaardigheidsgevoel aan en geeft elke burger het gevoel dat het gerecht er enkel is voor de rijken. </strong>Bovendien kost dit de gemeenschap handenvol geld dat niet naar allerlei sociale zaken kan gaan zoals hierboven uitgelegd in ons boek.</p>
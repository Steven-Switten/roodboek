<p>Twee voorbeelden uit het recente verleden.</p>
<p>Op 8 december 2016 maakte Theo Francken bekend dat hij de uitspraak van het Brusselse hof van beroep over een visum voor een Syrisch gezin uit Aleppo dat naar Belgi&euml; wou komen naast zich neerlegt en in cassatieberoep gaat. Met de hashtag #iksteuntheo duidde de N-VA steun deze beslissing: 'GEEN dwangsommen en GEEN wereldvreemde rechters.'</p>
<p>Onderzoeksrechter Karel van Cauwenberghe uit Antwerpen reageerde op de sociale media campagne: &ldquo;<em>Rechters passen de wetten toe die gemaakt worden, dus misschien moet de wetgever eerder kijken naar de wetten dan op de rechterlijke macht te schieten.</em>&rdquo; Volgens Van Cauwenberghe is dit een breder probleem voor rechters: &ldquo;<em>Als je ziet hoe sommige wetten tot stand komen is het geen grote verrassing dat sommige in de praktijk onwerkbaar blijken te zijn. Alles gaat op een drafje door het parlement terwijl de weerslag op het terrein vaak heel groot is en de aanpassingen niet zo snel of makkelijk kunnen worden gemaakt.</em>&rdquo;<a matTooltip="De Standaard, Rechterlijke macht wordt steeds meer onder druk gezet, 09/12/2016." matTooltipPosition="above"> [176] </a></p>
<p>Burgers en milieuverenigingen wijzen de overheid steeds vaker op haar verantwoordelijkheid in de strijd tegen klimaatverandering. Omwille van de toenemende bewustwording van deze problematiek, worden overal ter wereld klimaatzaken bij de rechter ingeleid. De moeilijke, maar uiterst belangrijke vraag stelt zich in hoeverre rechters de overheid kunnen dwingen tot het nemen van bepaalde maatregelen zonder hierbij afbreuk te doen aan het principe van de scheiding der machten.</p>
<p>Een fenomeen dat reeds langer in de VS bestaat en bij ons aan bekendheid wint, is public interest litigation. Hierbij trachten private actoren via de rechter de behartiging van allerlei maatschappelijke belangen af te dwingen, gaande van consumenten-, mensen- en werknemersrechten tot een gezond leefmilieu en dierenwelzijn. Het kunnen bestuurs-of civielrechtelijke procedures betreffen, gericht tegen overheden of bedrijven. Kenmerkend aan dergelijke procedures is dat ze de private belangen van de betrokkenen overstijgen, toekomstgericht zijn en vaak ge&iuml;nitieerd worden door of met de steun van belangengroeperingen. Een procedure voor de rechter kan op die manier een motor tot verandering binnen de maatschappij in gang zetten. Dit roept natuurlijk fundamentele vragen op. Kan de Belgische rechter hier op ingaan of dreigt hij zich dan te veel buiten de grenzen van zijn eigen macht te begeven?</p>
<p>Het beginsel van de scheiding der machten staat niet expliciet in de Belgische grondwet. Desalniettemin wordt aangenomen uit het feit dat de Grondwet drie organen met eigen functies onderscheidt (wetgevend, uitvoerend en rechterlijk), dat ook in Belgi&euml; de trias politica geldt. De drie categorie&euml;n organen werken samen, controleren en beperken elkaar, opdat nooit &eacute;&eacute;n van hen zou overheersen.</p>
<p>Wetgeving werd en wordt nog vaak als de hoofdtaak van een parlement beschouwd. Nochtans is het sinds lange tijd duidelijk dat het parlement nog heel wat andere taken te vervullen heeft en, vooral, dat het parlement niet alleen geen monopolie heeft in de wetgevende activiteiten, maar er zelfs steeds meer in een ondergeschikte rol terecht komt. Het is de regering die het voortouw heeft genomen in het wetgevende werk.</p>
<p>De regering regeert op basis van een parlementaire meerderheid om een bepaald programma te realiseren. Het parlement zal controleren of dit programma al dan niet wordt uitgevoerd en of dit op de meest effici&euml;nte wijze gebeurt. Deze controletaak kan zelfs uitgebreid worden tot de werking van het overheidsapparaat in het algemeen. In de meest extreme gevallen kan het parlement zelfs de rol van onderzoeksrechter op zich nemen om bepaalde beleidsdaden nauwkeurig te onderzoeken. Daarnaast kan het parlement via diverse technieken zaken &lsquo;op de politieke agenda&rsquo; plaatsen, wat het tot doel maakt van heel wat lobby-activiteiten vanuit belangengroepen. Het parlement is meer een controlerend orgaan geworden, in plaats van een wetgevend orgaan.</p>
<p>De grote verwevenheid tussen parlement en regering maakt dat het parlement veel van zijn taken niet langer in onafhankelijkheid kan uitoefenen. Steeds maken leden van de regering deel uit van de meerderheidsfracties en een mogelijke motie van wantrouwen heeft ook rechtstreekse gevolgen voor het parlement zelf. De regering houdt het parlement hierdoor vaak gegijzeld. De vergelijking met het Amerikaanse Congres is wat dat betreft duidelijk. Door hun ongebondenheid kunnen de parlementsleden daar een veel grotere druk op de president uitoefenen.</p>
<p>De parlementaire onderzoekscommissies &ndash; h&eacute;t parlementaire controleorgaan bij uitstek &ndash; draaiden ofwel op niets uit door spelletjes tussen meerderheid en oppositie ofwel had de regering al nieuwe wetten uitgevaardigd voordat de conclusies bekend waren.</p>
<p>De scheiding der machten is een permanente oefening waar we mee bezig moeten zijn, en we moeten er op letten dat we niet verglijden naar al te sterke regeringen, machteloze parlementen en een kapot bespaarde rechterlijke macht die zich niet meer kan verweren tegen al dat regeringsgeweld en niet meer zou kunnen instaan voor de rechten van het individu.</p>
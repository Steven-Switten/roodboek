<p><a matTooltip="voor dit stuk baseerden wij ons op de teksten en expertise van Jan Buelens, advocaat bij Progress Lawyers Network. " matTooltipPosition="above"> [175] </a>De rechterzijde probeert bij elke kans die ze krijgt het stakingsrecht in te perken, ook al is dit een relatief jong recht. Hoewel in het regeerakkoord van Michel &nbsp;uitsluitend de publieke sector wordt geviseerd door het opleggen van een gegarandeerde dienstverlening, kondigden de regeringspartijen onmiddellijk nadien aan dat ze het stakingsrecht nog op andere manieren willen afbouwen. Concreet gaat het dan om het garanderen van het &lsquo;recht op werken&rsquo;, het in twijfel trekken van &lsquo;politieke stakingen&rsquo; en het tussenkomen van de minister van Veiligheid en Binnenlandse Zaken.</p>
<p>Toen Belgi&euml; in 1830 werd opgericht schreven de nieuwe machthebbers een recht op vereniging in de Grondwet in. Dit recht was niet bedoeld voor de ontluikende arbeidersklasse, die er zich echter ook op wou beroepen. Tot 1867 bestond er een coalitieverbod (de zogenaamde Wet Le Chapelier), wat inhield dat werknemers zich niet mochten verenigen met het oog op een hoger loon. Toen dit coalitieverbod in 1867 werd afgeschaft, gooiden de machthebbers het over een andere boeg: ze voerden artikel 310 in het Strafwetboek in, dat straffen uitdeelde aan wie staakte.</p>
<p>Pas in 1921 werd dit artikel afgeschaft. Niet toevallig na de revolutionaire en democratische golf die Europa rond ging ten gevolge van de Eerste Wereldoorlog. Vanaf toen kon men als staker dus niet meer de gevangenis invliegen, maar er was wel een andere manier om stakingen te beteugelen: wie staakte, werd ontslagen. Het zal tot 1967 duren voor het Hof van Cassatie dit verbiedt.</p>
<p>Voor de volgende grote verandering moeten we al in 1981 zijn, een arrest dat bekend staat onder de naam &lsquo;De Bruyne&rsquo;. In die uitspraak worden twee belangrijke principes vooropgesteld. Ten eerste kan in Belgi&euml; gestaakt worden om eender welke reden. Alle soorten stakingen zijn dus legaal, ongeacht het doel (in sommige landen zijn stakingen tegen de overheid of uit solidariteit verboden). Ten tweede zijn alle soorten stakingen legaal, ongeacht de wijze waarop ze zijn ontstaan (spontaan of aangezegd, ook dit is niet het geval in alle landen). In 1997 pas zal het Hof van Cassatie het stakingspiket als onderdeel van het stakingsrecht kwalificeren.</p>
<p>Naast de rechtspraak van het Hof van Cassatie, zal het Belgische stakingsrecht ook meer en meer worden be&iuml;nvloed door internationale regels. Pas in 2008 erkende het Europees Hof voor de Rechten van de Mens bijvoorbeeld dat het stakingsrecht een onderdeel is van de syndicale vrijheid en dus beschermd is door het Europees Verdrag voor de Rechten van de Mens.</p>
<p>In het regeerakkoord wordt een gegarandeerde dienstverlening tijdens stakingen in het vooruitzicht gesteld en dit in drie sectoren: NMBS, gevangenissen en Belgocontrol. Onmiddellijk valt hierbij de terminologie op. Daar waar er vroeger werd gesproken over de invoering van een minimale dienstverlening, is dit nu verveld tot een gegarandeerde dienstverlening. Dit is niet meer of minder dan een complete negatie van het stakingsrecht: als de dienstverlening gegarandeerd moet worden tijdens stakingen, bestaat er in de feiten geen stakingsrecht meer. Nu al is de procedure die de vakbonden moeten volgen vooraleer tot staking in een openbare dienst te kunnen overgaan bijzonder zwaar.</p>
<p><strong>Het is volstrekt onmogelijk dat de NMBS met een minimum aan personeel en machines een effici&euml;nte en veilige dienstverlening zou kunnen organiseren voor de reizigers.</strong> Het volstaat om naar de staking van juni 2014 in Frankrijk te kijken: spanningen tussen de &lsquo;prioritaire&rsquo; passagiers en anderen, overvolle treinen, talloze veiligheidsproblemen, kortom &eacute;&eacute;n chaos.</p>
<p>Zonder enige twijfel gaat er dan ook een andere doelstelling schuil achter de gegarandeerde dienstverlening, namelijk een verregaande beperking van het stakingsrecht. Dit is juridisch en maatschappelijk onverdedigbaar.</p>
<p><strong>Juridisch onverdedigbaar, omdat het stakingsrecht een individueel mensenrecht is dat slechts zeer uitzonderlijk kan worden beperkt.</strong> Er anders over oordelen houdt in dat werknemers van openbare diensten hun democratisch recht wordt ontzegd om niet te gaan werken als ze het niet eens zijn met bepaalde beslissingen van hun werkgever of maatregelen van de overheid die de openbare diensten en de werknemers in het algemeen hard dreigen te treffen. Verplicht worden om te gaan werken als men het werk wil neerleggen, is nu niet meteen een maatregel die geassocieerd wordt met een democratisch regime.</p>
<p>Maatschappelijk onverdedigbaar omdat het de afgelopen jaren voor iedereen wel duidelijk is geworden dat de NMBS met een groot aantal problemen kampt. Met de regelmaat van een klok signaleren de spoorwerkers en de reizigers deze disfuncties: chronische vertragingen, afschaffing van treinstations en loketten, gebrek aan personeel, slecht onderhouden machines en ga zo maar door. Als het echt de spuigaten uitloopt en de NMBS weigert hierover in overleg te gaan, kunnen de spoorwerkers niet anders dan overgaan tot actie.</p>
<p>Meestal is de actie voorafgegaan door talloze pogingen om een dialoog tot stand te brengen die telkens werd afgewezen, iets wat de reizigers niet altijd (kunnen) weten. Jammer genoeg is de NMBS pas bereid tot praten nadat ze geconfronteerd wordt met een staking.</p>
<p>Concreet werkt de regering op twee sporen: enerzijds het in twijfel trekken van &lsquo;politieke stakingen&rsquo;, gericht tegen de overheid en anderzijds het garanderen van het zogenaamde &lsquo;recht op werken&rsquo;.</p>
<p>Zodra acties tegen het regeerakkoord werden aangekondigd, werden deze acties afgedaan als &lsquo;politieke acties&rsquo;. Er werd voorgehouden dat ze als enige doel hadden de regering te doen vallen en dat de vakbonden dus niet de stembusuitslag respecteerden. Met dit ideologisch offensief wilde het establishment laten uitschijnen dat het een (partij)politieke staking is, die niets te maken heeft met de pensioenmaatregelen, de indexsprong, de verhoging van de inschrijvingsgelden of andere maatregelen die heel veel burgers en gezinnen treffen. <strong>Op die manier wilde zij deze brede verzetsbeweging breken.</strong></p>
<p>Veel stakingen werden inderdaad georganiseerd tegen het regeerakkoord. Vooreerst is hier helemaal niets wereldschokkend aan. <strong>De Belgische sociale geschiedenis is net het product van politieke stakingen. </strong>Een dergelijke staking perfect wettelijk in Belgi&euml;. Mensen mogen hun stem laten horen. Een regering die haar legitimiteit enkel baseert op een stembusuitslag, en niet op basis van een constant democratisch proces van overleg en onderhandelingen met de verschillende actoren in de samenleving, zou zichzelf beter in vraag stellen. Dit alles los van het feit dat er maatregelen werden genomen die niet in de partijprogramma&rsquo;s stonden, zoals de verhoging van de pensioenleeftijd naar 67 jaar.</p>
<p><strong>We zouden hier beter uit besluiten dat een progressieve stakingswetgeving net een extra democratische bescherming is tegen een al te autoritaire regering, of deze nu een linkse of een rechtse signatuur heeft. Alleen daarom al is de uitholling van het stakingsrecht een zeer slecht idee op lange termijn.</strong></p>
<p>Een tweede vehikel om het stakingsrecht aan te vallen is het zogenaamde recht op werk. Als reactie op de stakingen en op vraag van het VBO kondigde de MR-fractie in de Kamer midden december 2014 aan dat zij de laatste hand zouden leggen aan een wetsvoorstel dat het recht op werken evenveel waarde zou geven als het stakingsrecht. We zouden de lezer kunnen vergeven dat dit recht op arbeid wordt begrepen als een recht op werkgelegenheid. Dat bedoelt de rechterzijde hoegenaamd niet.</p>
<p>Laat ons eerst zeggen wat socialisten bedoelen met recht op arbeid: het houdt in dat de overheid moet streven naar een zo hoog mogelijk werkgelegenheidspeil. Het hoeft geen betoog dat dit recht dagelijks met de voeten wordt getreden, wij tonen dit ook aan in ons hoofdstuk over de arbeidsmarkt. Als we het over dit (enige) recht op arbeid hebben, bestaat er geen enkele tegenstelling met het stakingsrecht. Integendeel, het stakingsrecht wordt zelfs vaak gebruikt om het recht op arbeid te garanderen in geval van herstructureringen en sluitingen. <strong>Het is veelzeggend dat de regering en werkgevers nooit spreken over dit recht op arbeid.</strong></p>
<p>Voor de rechterzijde gaat het om een heel ander recht, namelijk het recht om te kunnen werken tijdens een staking. <strong>Dit recht bestaat eenvoudigweg niet.</strong> In geen enkel bindend internationaal verdrag noch in onze Grondwet wordt het opgenomen. Dat het recht op werken tijdens een staking niet bestaat, blijkt al meteen uit het feit dat het VBO een wet vraagt die dit recht verankert.</p>
<p>Waarom verzet de vakbond hier zich zo hevig tegen? Ook dit heeft historische wortels.</p>
<p>Ten eerste oefenen werkgevers grote druk uit op werknemers om niet te staken (brieven die aanmanen om te gaan werken, &lsquo;huisbezoeken&rsquo; door leidinggevenden, voorstellen om te blijven slapen op de werkvloer zodoende dat de piketten geen probleem vormen, &hellip;).Dit is een realiteit die te vaak onderbelicht blijft, want op die manier wordt het stakingsrecht compleet uitgehold. Een blokkade van een industriezone dient er dan ook voor dat iedereen die niet wil gaan werken, ook niet moet gaan werken. Uiteraard zijn er &lsquo;echte&rsquo; werkwilligen, maar hoe peilt men deze vrijwilligheid? <strong>In een arbeidsrelatie is men economisch en juridisch afhankelijk van de werkgever, zodat van echte vrijwilligheid geen sprake kan zijn.</strong> Zo doken er bij een staking tegen een herstructurering van een grote warenhuisketen massa&rsquo;s werkwilligen op. Naderhand bleek dat de directie hun tijdelijk contract niet zou verlengen als deze &lsquo;werkwilligen&rsquo; zouden deelnemen aan de staking.</p>
<p>De tweede reden heeft te maken met het ontstaan van het stakingsrecht. In de 19e eeuw bestond er geen stakingsrecht. Waar werk was, werd echter gestaakt, aangezien dit het enige middel was om rechten af te dwingen. Welnu, stakingen werden niet alleen gebroken met bruut geweld maar ook met het inzetten van stakingsbrekers allerhande. Toen het stakingsrecht na de Tweede Wereldoorlog werd erkend, verbood men eveneens het inzetten van stakingsbrekers door werkgevers. Vandaag flirten sommige werkgevers met dit verbod door het inzetten van uitzendkrachten. Wie nu wil gaan werken, wil misschien de staking niet breken, maar doet dat objectief gezien wel. <strong>Werknemers zijn de zwakke economische partij. Staken heeft als doel om economische schade te veroorzaken, zodat de machtsbalans tussen werknemers en werkgevers of de overheid in beweging wordt gebracht en er ruimte komt voor overleg.</strong> Als het recht op werken tijdens een staking tegen elke prijs moet worden gegarandeerd en de staking dus van haar effectiviteit wordt beroofd, is er in de feiten geen stakingsrecht meer.</p>
<p>Keer op keer wordt het stakingsrecht door verschillende rechtbanken bevestigd. De overheid mag zich niet mengen. Dit is zeker zo wanneer deze overheid dan ook nog partij is in het geding, wat bijvoorbeeld het geval was met de algemene staking van 15 december 2014. Doet men dit toch, wordt men teruggefloten door de rechterlijke macht. De minister van Binnenlandse Zaken heeft dus geen enkele rechtsgrond noch bevoegdheid om te gaan controleren of het stakingsrecht wel in verhouding staat tot het recht op werken. <strong>Enkel de rechter kan zich uitspreken over een verhouding tussen twee rechten.</strong> Het is trouwens onaanvaardbaar dat een minister onder het mom van openbare ordehandhaving opdracht geeft aan de politie om toe te zien op de naleving van dit recht. Dat neigt naar een politiestaat. Een sterke rechterlijke macht zonder overheidsinmenging is een van de garanties dat dit niet gebeurt.</p>
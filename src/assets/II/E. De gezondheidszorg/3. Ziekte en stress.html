<img src="assets/images/image3.png">
<p>Het is het typische beeld: mensen werken en haasten zich uit de naad om de hypotheek of de huur te betalen, op tijd te zijn op het werk, op tijd te zijn om de kinderen op te halen en vervolgens naar de lokale sport &ndash;of muziekschool te brengen, boodschappen en huishouden doen, om tot slot de dag te eindigen op de zetel of in bed. <strong>Echte aandacht voor hun kinderen, of een uitgebreid sociaal en verenigingsleven kan -en is er vaak niet meer bij.</strong></p>

<p>Belgi&euml; is koploper op het vlak van beroepsziekten, stress, en de consumptie van kalmeermiddelen en antidepressiva. Door steeds hogere eisen te stellen aan de mens als producent produceert de kapitalistische economie niet enkel een slecht verdeelde welvaart maar als nefast bijproduct brengt ze ook een toenemend aantal zieken en gestresseerden voort. Dat drukt zich onder andere uit in een aantal herkenbare en meetbare fenomenen: verkeersagressie, seksuele delinquentie, bingedrinking en extreem druggebruik zitten in de lift. Mensen trachten aan de druk te ontsnappen of slaan simpelweg door. <strong>Door de norm steeds hoger te leggen &ndash; Activering! Responsabilisering! </strong>Levenslang leren! &ndash; zijn er echter steeds meer mensen die de norm niet meer halen, die &ldquo;zot&rdquo; zijn. We sluiten ze op. In het beste geval in psychiatrische inrichtingen, maar meestal gewoon in de gevangenis&hellip; <strong>Wie nog niet overtuigd mocht zijn van het individuele leed dat daardoor veroorzaakt wordt: dat alles heeft ook een maatschappelijke en een financi&euml;le kostprijs.</strong></p>

<p>Niet alleen de materi&euml;le welvaart van werkende mensen daalt. <strong>Ook de levenskwaliteit geraakt helemaal ontregeld door de kapitalistische economie</strong>. Om de winsten te verhogen probeert het patronaat alles uit ons te wringen. De werkdruk is toegenomen tot een niveau dat ondraaglijk is, en dit fenomeen blijft zeker al sinds 2000 erger worden.</p>
<p>Het onderzoeksbureau <em>Different BVBA</em> berekende in 2006 bij zowat 60 000 Vlamingen de jobstressindex op basis van bloeddruk, ademhaling en enkele persoonlijke vragen over stressbeleving. De metingen waren opmerkelijk, of eerder verontrustend. Luc Swinnen, onderzoeker en stressconsulent bij Different, gaf in De Morgen zijn bevindingen: <em>"In de vijftien jaar dat we de metingen doen, is de stijging nooit zo duidelijk geweest als de laatste vijf jaar."</em> Van 1990 tot 2000 steeg de stressindex nauwelijks, maar sinds het nieuwe millennium is er een forse toename. Een normale stresswaarde bedraagt 15. In 2002 bedroeg de stressindex 16, in 2006 was die al gestegen tot 19.<a matTooltip="De Morgen 18/08/2006" matTooltipPosition="above">[125]</a></p>

<p>Volgens Swinnen zijn de <strong>werkrelaties de belangrijkste aanstokers van die stress</strong>. <em>"De economie groeit wel, maar de jobzekerheid krimpt. De berichten over afdankingen en het optrekken van de pensioenleeftijd maken dat heel wat mensen in angst leven over hun job."</em> En dat heeft niet alleen een impact op de relaties op de werkvloer, maar ook in het gezin. <em>"Stress heeft twee uitlaatvormen: angst en agressie. Angst richt zich vaak op de buitenwereld, agressie pleegt men het vaakst tegenover personen die men regelmatig ziet. Als het stressniveau stijgt, stijgt onvermijdelijk ook de kans op familiaal geweld",</em> aldus Swinnen. Volgens de onderzoekers is het nog erger gesteld bij werklozen en alleenstaande moeders, wegens de kopzorgen over financi&euml;le problemen. Vandaar dat juist dit groepen zijn waar geweld binnen het gezin vaak voorkomt. Swinnen concludeert: <em>"Als we familiaal geweld een halt willen toeroepen, zullen we ons in de eerste plaats met de vermindering van stress moeten bezig houden."</em></p>

<p>Eric Corijn van de Vrije Universiteit van Brussel kwam tot gelijkaardige besluiten: <em>&ldquo;De samenleving is ook ontregeld omdat het ritme van wie nog productief is als maat van het algemene ritme van de samenleving wordt gezien. Wie dat ritme niet aankan, krijgt geen maatschappelijke positie meer. Die moet op reis, naar het ziekenhuis of naar een home. (&hellip;) De jongste tien jaar is de arbeidstijd en &ndash;productiviteit enorm gestegen. Tegenover het begin van vorige eeuw produceert men vandaag in dezelfde tijd zeven tot acht keer zoveel. Er is uiteraard meer vrije tijd dan vroeger, maar die wordt volledig opgeslorpt door &lsquo;consumptie&rsquo;. Op zondag rust of bezin je niet, nee, je gaat een salon kopen of wordt een pretpark ingejaagd. Vrije tijd is geen echte &lsquo;vrije tijd&rsquo; meer, want ze moet &lsquo;nuttig zijn&rsquo;, een externe doelstelling hebben, de economie van ruilen en kopen dienen.&rdquo;</em><a matTooltip="Het Nieuwsblad 23/08/2006" matTooltipPosition="above">[126]</a></p>

<p>Volgens een bevraging van Test-Aankoop in 2008 kampt meer dan een vijfde van de werkende bevolking in Belgi&euml; met stress op het werk. Van de werkende Belgen zei een op de tien het afgelopen jaar gemiddeld drie weken afwezig te zijn geweest op het werk omwille van te veel stress. De Christelijke Mutualiteit raamt dat stress de Belgische ziekteverzekering ongeveer 1,2 miljard euro per jaar kost, alleen al aan uitkeringen wegens arbeidsongeschiktheid. Ook een aanzienlijk deel van de ruim 20 miljard euro kosten voor gezondheidszorg is volgens de mutualiteit aan stress toe te schrijven. Een hectisch leven lijkt vandaag jammer genoeg eerder regel dan uitzondering. Onze samenleving kampt met te veel stress. Dat tast de levenskwaliteit aan en kost de economie en de ziekteverzekering handenvol geld.<a matTooltip="De Morgen, 17/09/2009" matTooltipPosition="above">[127]</a></p>

<p>Ook het Onderzoeksinstituut voor Arbeid en Samenleving (HIVA) van de KU Leuven, merkte in 2015 dezelfde alarmerende trend. Van de 2.500 respondenten die HIVA in 2015 ondervroeg, geeft 33 procent aan meestal of altijd stress te ervaren tijdens het werk. Dat is een forse toename tegenover de resultaten van de vorige enqu&ecirc;te in 2010, toen 27 procent van de Belgische werknemers nagenoeg permanente stress op de werkvloer meldde. In vijf jaar tijd daalde ook het aantal zorgeloze werknemers: terwijl in 2010 een op de drie zelden of nooit stress had op het werk, was dat in 2015 nog 28 procent.<a matTooltip="De Standaard, 1 op 3 werknemers gebukt onder constante stress, 17/01/2017" matTooltipPosition="above">[128]</a></p>

<p>In 2016 concludeerde HR-dienstenverlener SD Worx na een enqu&ecirc;te bij 2.500 werkenden dat het de slechte kant uitgaat met het stressniveau van de gemiddelde Belgische werknemer. Iets meer dan 30 procent van hen geeft aan stress van een &ldquo;onaanvaardbaar niveau&rdquo; te ondervinden op het werk, in 2009 was dat nog 26,5 procent in hun enqu&ecirc;te.<a matTooltip="De Standaard, 30 procent Belgische werknemers kampt met stress van “onaanvaardbaar niveau”, 25/11/2016" matTooltipPosition="above">[129]</a></p>
<p><br /></p>

<img src="assets/images/image4.png">
<p>Het ziekteverzuim in Belgi&euml; is de laatste tien jaar met 33% gestegen. Zo was de Belgische werknemer in 2008 gemiddeld 9,4 dagen afwezig op het werk, terwijl dat gemiddeld 12,1 dagen waren in 2017. Die stijging komt vooral door het langdurig verzuim: in tien jaar tijd klom het aantal werknemers dat tussen een maand en een jaar ziek thuis zit met liefst 31,4%. Minder evolutie is er in het aantal mensen dat minstens een dag per jaar afwezig is door ziekte: in 2017 was dat 61,7%, ten opzichte van 59,95% tien jaar geleden. Dat blijkt uit cijfers van SD Worx van meer dan 660.000 werknemers bij ruim 19.500 Belgische bedrijven in de priv&eacute;sector.<a matTooltip="SD Worx, Ziekteverzuim Belgische werknemers neemt laatste tien jaar fors toe, 15/02/2018" matTooltipPosition="above">[130]</a></p>

<p>De Belg is gemiddeld 2,7 dagen meer ziek dan tien jaar geleden. In 2017 was bijna 62% van de werknemers minstens een dag afwezig door ziekte. Langdurige verzuimers scoren negatief op vragen over stressniveau, tijdsdruk, en de mentale en lichamelijke belasting van hun job. Werknemers krijgen stress door uitputtend werk met hoge taakvereisten, zonder dat ze echter de autonomie of mogelijkheid hebben om de uitvoering en de procedures van dat werk zelf te regelen.</p>

<p>De fenomenen stress en ziekteverzuim zijn maar een van de vele voorbeelden van een &eacute;&eacute;nzijdige financieel-economische prestatiedwang die de winsten individualiseert en de kosten op de rug van de maatschappij legt. De oplossing daarvoor moet in de eerste plaats niet in de geneeskunde gezocht worden, maar vooral in het streven een nieuwe menswaardige omgeving te scheppen: verminderen van druk, lawaai, gejaagdheid in arbeid, verkeer en ontspanning. <strong>Vooral de eerder voorgestelde arbeidsduurvermindering dient hier een grote rol van onthaasting te spelen. Het kan niet langer dat we een grote groep mensen zonder werk hebben terwijl diegenen die wel aan het werk zijn zich kapotwerken &ndash;en stressen.</strong></p>

<p>Deze maatregel is niet alleen nodig om onze andere maatregelen te doen renderen (de vele inspraakmogelijkheden en directe democratie op alle vlakken), maar in de eerste plaats zal het de werkende mensen terug wat ademruimte bezorgen. Ouders zien tegenwoordig amper hun kinderen nog, werken zich te pletter voor de winst van hun baas, draaien veel onbetaalde overuren en dit gaat allemaal ten koste van de fysieke en geestelijke gezondheid. <strong>De klassieke eis van arbeidsduurvermindering met loonbehoud en met evenredige aanwervingen blijft in die zin brandend actueel</strong> omdat het een kapstok is waar loontrekkenden uit verschillende sectoren en categorie&euml;n elkaar vinden in hun verzuchtingen (koopkracht, werkdruk). Het zou de tandem partij-vakbond ook in grote mate herstellen. <strong>Als we dat realiseren hebben de werkende mensen terug een concreet alternatief op de rechtse idee&euml;n die vandaag overal leven. Voor ons is dit de meest primaire eis uit het programma.</strong></p>
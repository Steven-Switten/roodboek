<p>Als socialisten zouden we geen voorstander mogen zijn van individuele oplossingen voor collectieve problemen, maar wel van collectieve oplossingen. Het debat wordt momenteel doorkruist door het idee dat elk beetje helpt, en hoewel we daar niet tegen kunnen zijn, is het niet genoeg. Kennis over hoe we als individu energie kunnen sparen of recycleren is nuttig, omdat deze kennis en burgerlijke sensibilisering van pas kunnen komen in het doel van de socialistische maatschappij. Waar we wel tegen moeten zijn is de notie die via het onderwijs en de media wordt meegegeven dat het probleem magisch zou opgelost zijn als we allemaal maar iets deden aan onze ecologische voetafdruk. Zelfs als we dat zouden doen zou dit niet compenseren voor de grotere schade die elders aan het milieu worden aangebracht (zie de cijfers boven voor het aandeel van de gezinnen in de uitstoot). Het is een beetje als vragen dat de passagier, en niet de chauffeur, voorzichtig moet rijden.</p>
<p>Een typisch voorbeeld is de individuele variant van de emissiehandel die we net beschreven hebben. Er is een veelheid aan bedrijven die certificaten verkopen aan milieuvriendelijke personen, certificaten die beloven te compenseren voor de uitstoot veroorzaakt door bijvoorbeeld een vliegtuig te nemen. Uiteraard maken deze bedrijven een handig winstje door de goede intenties van veel mensen te misbruiken. Zo bieden sommige vliegmaatschappijen hun klanten zeer genereus de mogelijkheid van een duurder ticket aan als men wil vliegen zonder schuldgevoel. Men koopt dus zijn onschuld af, net zoals men zijn hemel kon kopen via de aflatenhandel in de Middeleeuwen.</p>
<p>Concepten als de ecologische voetafdruk worden in de massamedia gebruikt om het gevoel over te brengen dat het hele probleem van uitstoot een som is van miljarden individuele uitstoten: water koken, iets kopen, het huis verwarmen,&hellip; dit komt overeen met de typische reactionaire idee dat alle slechte dingen in de maatschappij te wijten zijn aan de &ldquo;menselijke aard&rdquo;. De waarheid is echter dat de bijdrage van gewone gezinnen aan de CO2 uitstoot niet erg relevant is, en dat men die uitstoot toch niet betekenisvol kan verminderen.</p>
<p>Kleine bedrijven en huishoudens hebben in Europa een kleiner aandeel dan het transport, en scoren 17% van de totale uitstoot. De sleutel tot de energietransitie ligt dus niet bij de gezinnen. Er zijn echter partijen en politici die er hun handelsmerk van hebben gemaakt om de schuld altijd op iemand anders af te schuiven (de vluchtelingen, de sossen, de Walen&hellip;). Daar doen wij als socialisten niet aan mee. Wij moedigen een andere, duurzamere maar ook betere levenswijze aan voor iedereen. De afgelopen decennia hebben immers ten overvloede bewezen dat we niet bepaald gelukkiger worden van al dat overspannen produceren en consumeren. De kwaliteit van ons leven verhoogt &eacute;cht niet door om de twee jaar een nieuwe smartphone te kopen. We zouden beter langer en beter leven dan langer en harder te werken. Zonder in luiheid of soberheid te vervallen, draagt een ecologisch bewuste levenswijze bij aan het menselijk geluk. Op voorwaarde dat die levenswijze ook in ieders bereik ligt. Zonne-energie bijvoorbeeld mag niet het privilege worden van huiseigenaren met een overschot op hun budget. Ook huurders van sociale woningen moeten ervan kunnen genieten. Maak het duurzame sociaal, en het sociale duurzaam, zou onze slogan moeten zijn. Zonder uit het oog te verliezen dat de werkelijke transitie enkel kan worden gerealiseerd door planmatig en regelgevend op te treden in de sfeer van de productie. Zelf het voorbeeld geven maakt ons echter politiek sterker. Het biefstukkensocialisme ligt al een poosje achter ons. &nbsp;</p>
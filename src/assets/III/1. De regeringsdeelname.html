<p>We mogen ons er niet toe beperken een socialistisch programma uit te werken. <strong>We moeten ook een strategie bepalen om dit programma te verwezenlijken. </strong>Het is duidelijk &ndash; alle ervaringen uit binnen -en buitenland tonen dit aan&ndash; dat socialistische hervormingen, vermits ze onvermijdelijk de voorrechten en belangen van de elite aantasten ten voordele van de gemeenschap, steeds op het verzet van de rechterzijde zullen stuiten. <strong>Het is een illusie te geloven dat een dergelijk programma kan worden verwezenlijkt met coalitieregeringen met de rechtse partijen. </strong>Ook de geschiedenis toont dit aan: het plan De Man in 1933, het programma der structuurhervormingen in 1959 en het eerste Roodboek in 1974 werden telkens door de partijleden met grote unanimiteit en enthousiasme goedgekeurd, wat zich electoraal vertaald zag. Wanneer echter het ogenblik gekomen was om programma in de praktijk om te zetten, trad de partij toe in een coalitieregering in de ijdele hoop het programma via geleidelijke hervormingen om te kunnen zetten door deelname aan de macht. Telkens leidde zo&rsquo;n regeringsdeelname naar een zodanige verwatering van het programma dat er niets van overbleef, en naar zo&rsquo;n ontgoocheling en verlies aan geloofwaardigheid dat de partij verder aftakelde. <strong>In dit kader moet worden opgemerkt dat de partij na regeringsdeelname praktisch altijd stemmen verliest</strong>: het zet de stelling van diegenen die steeds voor regeringsdeelname pleiten onder druk. In de periode tot 1974 wordt elke verkiezing die volgt op regeringsdeelname verloren. Na 1974 zijn de enige uitzonderingen op deze regel de verkiezingen van 1995 en 2003. Niet toevallig werd in 1995 de sociale zekerheid door de partij tot inzet van de verkiezingen gemaakt, tot groot succes, terwijl in 2003 Steve Stevaert de partij een populistische insteek gaf met het gratis verhaal.</p>
<p>Ondertussen leiden we zelfs electorale nederlagen terwijl we in de oppositie zitten. Omdat we geen duidelijk programma hebben, maar vooral omdat we geloofwaardigheid missen. Als we niet steeds opnieuw die weg willen blijven bewandelen moet de partij klare taal spreken: <strong>geen regeringsdeelname tenzij op basis van dit programma van antikapitalistische hervormingen.</strong></p>
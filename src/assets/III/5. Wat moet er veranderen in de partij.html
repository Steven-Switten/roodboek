<p>In de sp.a moet in de eerste plaats de <strong>cumulatie van mandaten</strong> drastisch worden beperkt op alle vlakken, omdat ze een antidemocratische machtsconcentratie in de hand werken. De decumul ingevoerd door John Crombez was een eerste belangrijke stap. Er moet onverenigbaarheid zijn tussen mandaten op plaatselijk, gewestelijk en nationaal vlak en tussen politieke mandaten en betaalde functies in de partij of andere takken van de socialistische beweging. Ten gevolge van de rijke historische erfenis van de socialistische partij verwachten de gewone man en vrouw in de straat m&eacute;&eacute;r van de sp.a dan van de andere partijen. De ontgoochelingen kunnen dan ook des te dieper zijn. Ook zijn we daardoor kwetsbaarder voor de &ldquo;zakkenvullers&rdquo; retoriek van extreem rechts. We moeten strenger zijn voor onszelf dan wat in andere partijen gangbaar is. <strong>Daarom mogen mandatarissen geen euro m&eacute;&eacute;r ontvangen dan het gemiddelde loon van een werknemer</strong>. Niet alleen zou dit de postjespakkers vanzelf buiten jagen, wij denken ook dat dit een goede aanmoediging is om te strijden om dat gemiddelde loon omhoog te krijgen. Eventuele excessen uitgekeerd door de verschillende parlementen kunnen de partijkas ten goede komen voor allerlei solidariteitsacties.</p>
<p>Ten tweede moet de <strong>democratische controle</strong> op de mandatarissen worden versterkt. In de huidige toestand is de enige controle op de mandataris de mandataris zelf. Zo ontstaat een machtspiramide waar de beslissingsmacht bij enkelen komt te liggen. Daarom moet ruimte geschapen worden voor niet-mandatarissen en niet-vrijgestelden op alle niveaus: het congres, het partijbureau, algemene raden, federale en lokaal besturen. Niet alleen moet er meer ruimte komen voor de leden, zij moeten de meerderheid uitmaken op deze niveaus. Alleen zo kunnen we tot een doeltreffende controle van de basis komen.</p>
<p>Ten derde moet de <strong>democratische besluitvorming</strong> zonder manipulaties kunnen verlopen: door een degelijke organisatie van congressen en algemene raden met verslagen en voorstellen die op tijd worden verstuurd (minstens een maand vooraf), met ruimte voor een discussie zonder manipulaties, met juiste weergave op hoger niveau van de stemmen uitgebracht in afdelingen en federaties, door besluitvorming vanuit de basis vertrekkend van discussieteksten die verschillende opties mogelijk maken&hellip; Laat ons ook de schat aan mogelijkheden omarmen die ICT ons biedt om de interne besluitvorming te democratiseren, de leden te betrekken en hun kennis aan te boren, en het beleid van de partij transparant te maken, ook naar de buitenwereld toe.</p>
<p>Ten vierde moet <strong>tendensrecht</strong> formeel worden verzekerd. In een democratische partij is het normaal dat er verschillende meningen over doelstellingen en strategie en zijn. Momenteel spant men zich in om uit naam van de &ldquo;eenheid&rdquo; van de partij deze verschillen te negeren. Alles wordt eraan gedaan om de toegang tot noodzakelijke informatie binnen de partij te beperken, de deelname aan de democratische besluitvorming te verhinderen en dissidente stemmen binnen de partij te marginaliseren. Daardoor blijft een totaal voorbijgestreefde monolithische organisatie bestaan die enkel naar verstarring en immobilisme leidt. <strong>Het erkennen van tendenzen in de partij is de grondvoorwaarde om de partij een nieuw dynamisme te geven</strong>, om ruimte te scheppen voor vruchtbare en verrijkende discussies binnen de partij en om zo haar openheid en uitstraling naar buiten toe echt waar te maken.</p>
<p>Nog concrete voorstellen voor het bevorderen van tendensrecht zijn het mogen publiceren op de website en facebook pagina&rsquo;s van de partij onder eigen naam, alsook een stand op de partijcongressen om zo de mensen maximaal de kans te geven naar ons toe te komen indien ze dat wensen. Ook organisatorisch dient elke tendens in het partijbureau en andere leidinggevende organen aanwezig te zijn, rekening houdend met het aantal stemmen dat deze tendens weet te verzamelen voor haar motie(s) op het congres. Dit lijkt ons de grondvoorwaarde om het recht op tendens zin en inhoud te geven, en om de versnippering van de verschillende socialistische krachten in verschillende partijen te verhinderen.</p>
<p>Ten vijfde moeten we beginnen met de <strong>herpolitisering van de partij</strong>. In de optiek van onze strijd voor maatschappelijke controle, zelfbeheer en bewustmaking van de mensen wordt de momenteel totaal verwaarloosde politieke activering minstens even belangrijk als de werking op gemeentelijk, parlementair of regeringsvlak, een werking die momenteel alle aandacht naar zich toe trekt. In iedere afdeling zou een politieke secretaris moeten instaan voor die politieke activering, dit naast de administratieve secretaris die een andere functie heeft. Ook kan aan een dubbel voorzitterschap gedacht worden: een van de voorzitters is leider van de parlementaire groep en de politieke actie, terwijl de andere voorzitter zich gelast met de eigenlijke politieke werking en vorming van de partij zelf. Deze laatste zou noodzakelijkerwijs een niet-mandataris moeten zijn, vermits deze taak op een ander terrein ligt. Voor dit voorstel baseren wij ons op het Nederlandse systeem van fractievoorzitters en partijvoorzitters.</p>
<p>Ook moet worden ingegaan tegen de toenemende personalisering van de politiek, naar het nadruk leggen op de kop boven het programma. Dat is niet wat wij verstaan onder &ldquo;meer politieke smoel&rdquo;. De socialistische partij heeft wel betere dingen te doen dan zich aan te passen aan de Amerikanisering van de politiek, een tendens die enkel leidt tot depolitisering en machtsconcentratie van een kleine elite die op TV komt. De partij moet zich juist inspannen om langs wettelijke weg de commercialisering van de politiek tegen te gaan, en om de bevolking immuun te maken voor manipulatie, door de mensen ervan te doordringen dat de personalisering van de politiek niet te rijmen valt met ons idee van democratie en zelfbeheer. Onze politieke campagne moet niet in het teken staan van de persoon, maar van de groep die een bepaald programma wil verwezenlijken, en daarbij moet vooral het programma benadrukt worden. In dit verband verzetten wij ons ook tegen de ondemocratische manier van lijstvorming: de beste manier om tot een lijst van kandidaten te komen is een representatieve stemming binnen de partij zelf. Voor een lokale lijst dient de lokale afdeling te stemmen, voor een nationale lijst de hele partij.</p>
<p>In het kader van herpolitisering maakt het <strong>vormingswerk</strong> een belangrijk deel uit van onze activiteiten: onze leden en militanten zijn momenteel weinig of niet politiek gemotiveerd, en weinig wordt gedaan om daar iets aan te veranderen. Ze zijn ook met steeds minder. Een cynisch persoon zou kunnen concluderen dat dit zo gewenst is door de partijleiding zodat zij maximaal controle kunnen behouden. Er moet werk worden gemaakt van een ideologische basisvorming van onze militanten, en van een meer gespecialiseerde vorming voor de kaders. Daartoe moet een vormingsinstituut in het leven geroepen worden dat dit probleem vakkundig en gepland aanpakt, en dat uiteraard onderworpen is aan de democratische controle van de partij.</p>
<p>Ook <strong>het Studie- en Documentatiecentrum Emile Vandervelde </strong>moet beter worden gebruikt als het collectieve brein van onze partij. Om aan onze plannen tot hervorming van de maatschappij een grondige basis te geven, is het aangewezen deze socialistisch geori&euml;nteerde wetenschappers uit verschillende disciplines nauw te betrekken bij het uitwerken en opstellen van die plannen. Er is momenteel een kapitaal aan creativiteit en competentie dat grotendeels onbenut wordt gelaten door een gebrek aan belangstelling en organisatie.</p>
<p>Ten zesde is er het <strong>probleem van de socialistische pers</strong>. Deze is onbestaande. We zouden moeten streven naar het uitgeven van een week &ndash;en maandblad in Vlaanderen, of beter nog, een youtubekanaal die naam waardig. Het is belangrijk dat deze bladen meer worden dan de zoveelste spreekbuis van de partijleiding, of erger nog, een totaal verkleuterde en oninformatieve vod. Deze bladen moeten onafhankelijk staan tegenover het partijapparaat, en openstaan voor alle strekkingen in de partij, en misschien zelfs daarbuiten. Strijdbaarheid en openheid sluiten elkaar niet uit, net zoals eenheidsdenken en vervlakking dat niet doen, wel integendeel. Het spreekt vanzelf dat de socialistische pers qua interne democratie een voorbeeld moet zijn voor de andere media: daar zijn we vandaag nog ver van verwijderd. Dit alles moet natuurlijk gerelateerd worden aan ons eerder stuk over de pers.</p>
<p>Vele problemen die in dit werk nauwelijks werden aangekaart moeten nog verder onderzocht en besproken worden, en vragen een diepgaande discussie ten gronde over de werking en organisatie van de partij. Congressen zijn er niet voor de media, maar voor het democratisch functioneren van de partij. <strong>Er dienen dus democratische congressen te komen waarin de ideologie wordt besproken en waarbij uitdrukkelijk niet-leden, de vakbonden, burgerplatformen en andere linkse partijen worden uitgenodigd, gevolgd door administratieve congressen waarin de partij onderzoekt hoe zich aan de nieuwe realiteit en behoeften van de mensen aan te passen.</strong></p>
<p>Het feit dat we regeringsdeelnames afwijzen die noch tot het waarmaken van essenti&euml;le delen van ons programma,
    noch tot de versterking van de partij leiden, wil niet zeggen dat wij volledig gekant zijn tegen regeringsdeelname,
    en de partij tot een uitzichtloze oppositie willen veroordelen. Het werkelijke alternatief is de oproep tot
    progressieve frontvorming: deze oproep wil in de eerste plaats duidelijkheid scheppen in de hedendaagse politiek.
    <strong>Dat kan slechts als de werkelijke scheidingslijnen in onze maatschappij samenvallen met die in de politiek</strong>,
    namelijk de scheiding tussen werknemers en kapitaal, tussen gewone mensen en superrijken, tussen zij die moeten
    gaan werken en zij die rentenieren, verschillen die we uitgebreid besproken hebben in het eerste deel van dit boek.
    Zolang deze twee groepen, die tegengestelde belangen hebben, blijven samenhokken in dezelfde partijen door
    kunstmatig gehypte communautaire of demagogische tegenstellingen, is dit niet mogelijk.</p>
<img src="assets/images/image7.jpg">
<p><br /><br /></p>
<p>We doelen hier in de eerste plaats op de CD&amp;V waar de christelijke vakbond de gevangene blijft van de patronale
    en conservatieve vleugel, en Open VLD waar de kleine zelfstandigen en de grote bedrijfsleiders samen zitten terwijl
    ze niet alleen heel erg tegengestelde belangen hebben, maar elkaar ook nog eens beconcurreren in het economische
    leven. In het geval van de multinationals worden hierbij vaak zelfs de grenzen van de fiscale wettelijkheid
    opgezocht.</p>
<p><strong>De communautaire partijen N-VA en VB tenslotte strooien de mensen zand in de ogen</strong>: het zijn niet de
    Walen of de allochtonen, maar wel de economische elites in ons land die verantwoordelijk zijn voor de toestand van
    onze maatschappij. Weinigen ervaren immers op positieve wijze de hogere prijzen en een afkalvende koopkracht, het
    duurder wonen, meer werkintensiteit, meer interimwerk, meer tijdelijke contracten, gezinsonvriendelijke werkuren,
    een constante chantage van herstructureringen. Een luxeleventje heb je als alleenstaande ook niet, met een
    gezinsinkomen van 1500 &agrave; 2000 euro waar bovenop dan nog eens kinderen moeten gaan studeren. Neem hierbij ook
    maar de gepensioneerde die het met een pensioen van rond de 1000 euro moet stellen, en de werklozen, of beter: zij
    die afwisselend stempelen en werken, en in precaire situaties terechtkomen waarbij zij noch een lening kunnen
    bekomen, noch een loopbaan kunnen uitbouwen en evenmin zullen kunnen sparen. Werken in een callcenter, of in een
    kledingzaak, voor een koerierbedrijf, al dan niet met de fiets, of gewoonweg in de horeca pintjes tappen verdient
    nooit meer dan 1200 euro voor een fulltime betrekking. De leefwereld van de werkende bevolking, loontrekkenden,
    ambtenaren van lagere echelons of kleine zelfstandigen is geen lachertje.</p>
<p>In feite vormen al deze mensen de traditionele achterban van de linkerzijde, van de arbeidersbeweging. Natuurlijk
    zijn er generatieverschillen, cultuurverschillen, en verschillen in wereldvisie. <strong>Maar de sociale
        tegenstelling bestaat nog</strong>, naast andere tegenstellingen. Op deze breuklijn is de socialistische
    arbeidersbeweging ontstaan en groot geworden: deze achterban verloren laten gaan aan de demagogie van de
    flaminganten is ronduit misdadig. <strong>Deze traditionele achterban van de linkerzijde heeft als Vlaming absoluut
        niets gemeen met het Vlaamse patronaat, een Marc Coucke of een Fernand Huts, die Vlamingen die zich tot de
        miljonairsklasse mogen rekenen. Deze traditionele achterban van de linkerzijde heeft des te meer gemeen met
        zijn Waalse lotsgenoten.</strong></p>
<p>In verband met een onafhankelijk Vlaanderen dienen socialisten de volgende vragen te stellen om de maskers te doen
    afvallen:</p>
<ul>
    <li>is dat dan met of zonder dominantie van multinationals? Daarmee bedoelen we hen vanuit de politiek niks in de
        weg leggen en zoveel mogelijk lastenverlagingen te geven in de hoop na het mandaat in de raad van bestuur te
        kunnen gaan zitten? Kortom, wat met de transfers van werkende Vlaming naar multinational zoals wij in ons boek
        uiteen hebben gezet?</li>
</ul>
<ul>
    <li>is dat dan binnen of buiten de federale superstaat Europa? Via Europa betaal je ook voor regio's die het
        slechter doen om welke reden dan ook, laat staan dat er steeds meer bevoegdheden op dat niveau komen te liggen.
        Daarover is men steeds erg vaag bij de Flaminganten.</li>
</ul>
<ul>
    <li>Vele Vlaamse steden moeten dure faciliteiten (lees, scholen, ziekenhuizen, commerci&euml;le centra , ...)
        betalen waar de plattelandsbewoner vervolgens van gebruik komt maken. De belastingdruk komt natuurlijk des te
        meer liggen bij de stadsbewoner, terwijl de plattelandsbewoner in een gemeente woont waar men bewust
        voorzieningen afbouwt en de belastingen laag houdt. Mag volgens die logica de Leuvenaar of de Antwerpenaar
        beginnen ijveren voor een onafhankelijke stad zodat die transfers stoppen?</li>
</ul>
<p>Tot slot moet gewezen worden op het hoge aantal proteststemmen die patronale partijen als Lijst Dedecker en het
    Vlaams Belang in het verleden wisten te halen, maar nu bij N-VA beland zijn door een gebrek aan een socialistisch
    alternatief: <strong>velen stemden voor andere lijsten omdat zij geen enkele reden zagen in een stem voor de sp.a.</strong>
    Die keuze werd ingegeven door een veelheid aan motieven.</p>
<p>Voor de minst gepolitiseerde kiezers was dit hoogstwaarschijnlijk &lsquo;nood aan afwisseling&rsquo;, &lsquo;nieuwe
    gezichten zijn nodig&rsquo; en natuurlijk &lsquo;protest&rsquo;. Na jaren regeringsdeelname bevond de sp.a zich ten
    aanzien van dit publiek uiteraard in een kwetsbare positie: veel meer establishmentpartij dan sp.a kon je niet
    worden. Bij een meer gepolitiseerd electoraat wordt gekozen in functie van het gevoerde beleid, van de inhoudelijke
    voorstellen, soms in combinatie van persoonlijke gebeurtenissen die kenschetsend zijn. Ook op dit niveau vertrok de
    sp.a met een handicap na jarenlang mee regeren in centrumregeringen: het Generatiepact en fiscale amnestie om er
    maar twee te noemen. <strong>Het project van de &lsquo;Derde Weg&rsquo; was een dwaalspoor en vormt met andere
        woorden de wortel van de electorale en politieke crisis van de sp.a.</strong></p>
<p>De vraag waarom de sp.a voorlopig nog niet gesanctioneerd werd ter linkerzijde is makkelijk te verklaren: de linkse
    en progressieve kiezers voor wie &lsquo;links&rsquo; en &lsquo;rechts&rsquo; nog een betekenis hebben, weigeren hun
    overtuiging opzij te schuiven en stemmen steeds zo nuttig mogelijk. Zij houden dus rekening met de
    krachtsverhoudingen tussen links en rechts en gaan niet snel een stap zetten die rechts zal versterken. Overigens
    was de kans op een parlementaire doorbraak vanwege radicaal links miniem. Jaren werd dit geprobeerd, alleen of in
    een kartel, maar telkens mislukte het. Stemmen voor deze lijsten is met andere woorden een verloren stem, want
    zonder verkozen kandidaten gaat het enkel over de inhoud van de campagne, de juistheid van sommige eisen of
    voorstellen. Het lage stemmenpercentage heeft zelfs een averechts effect: wanneer voorstellen gedragen door deze
    lijsten jarenlang maar 0,9 of 1,22% van de stemmen behalen worden de an sich goede voorstellen op dezelfde wijze
    gemarginaliseerd als zij die ze uitdragen. Stemmen voor de PVDA of een van de vele linkse groepjes is, behalve in
    enkele lokaliteiten, bijgevolg een symbolische stem die niet weegt. Kiezers voor wie &lsquo;links&rsquo; nog een
    betekenis heeft, stemden dus voor de sp.a of voor Groen. Ondanks kritiek, misnoegdheid, frustratie en noem maar op.
    Ondertussen is het zo slecht gesteld met de geloofwaardigheid van de partij dat zelfs de PVDA na decennia lang
    doorbreken eindelijk zicht zou hebben op het overstijgen van de kiesdrempel in Vlaanderen. In Walloni&euml; hebben
    ze al twee verkozenen. Maar laten we wel wezen: ook al zou Peter Mertens in 2019 toch verkozen raken in een of
    ander nationaal parlement, dan nog verandert dit niets wezenlijks aan de bovenstaande analyse. Wel zou het de
    linkerzijde nog verder verdelen, want wellicht zouden sp.a of Groen deze zetel moeten inleveren.</p>
<p>Onze strategie moet erop gericht zijn de werkelijke tegenstellingen, de economische breuklijn, tot inzet van de
    politieke strijd te maken, zo de bovengenoemde rechtse partijen uiteen te doen spatten, en een perspectief bieden
    aan zowel de progressieven uit die partijen als aan diegenen die momenteel proteststemmen uitbrengen. <strong>Door
        een consequente opstelling kan de partij de katalysator worden van de maatschappelijke verandering die wij
        nastreven. Dat kan en zal onvermijdelijk leiden tot een gevoelige versterking van de partij zoals Labour onder
        Corbyn en de Our Revolution beweging van Sanders bewijzen. </strong></p>
<p>Het is net om de polarisering te bevorderen dat de partij resoluut elke regeringsdeelname in onnatuurlijke coalities
    moet afwijzen, coalities waar progressieven en conservatieven samenhokken, coalities die enkel tot meer verwarring
    en politieke onduidelijkheid leiden. Het is met de andere progressieve formaties dat een front dient opgebouwd te
    worden dat zich met een gemeenschappelijk programma voor het electoraat aandient, en het engagement aangaat enkel
    aan een regering deel te nemen als het een meerderheid verovert om dit programma uit te voeren. <strong>De weg van
        de polarisering, die andere socialistische partijen opgingen en opgaan en waarmee ze terug winnen, is vandaag
        de enige die een socialistisch perspectief biedt.</strong> De partij dient dus een duidelijke optie op het
    progressief front te nemen en daar alle nodige conclusies uit te trekken.</p>
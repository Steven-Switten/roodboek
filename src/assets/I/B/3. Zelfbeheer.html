<p><strong>Het zijn de leden zelf van de gemeenschap die op democratische wijze moeten beslissen wat en hoe er
        geproduceerd wordt</strong>, en meer in het algemeen alle beslissingen treffen die hen aanbelangen. Daarom
    moeten alle beslissingscentra zo dicht mogelijk bij de mensen gebracht worden. De beslissingen dienen getroffen te
    worden op het laagst mogelijke niveau, dat een maximale bevoegdheid krijgt, een bevoegdheid die alleen beperkt
    wordt door een hoger algemeen belang. Dit vergt een noodzakelijke maar tot een minimum beperkte centralisatie. Ook
    en vooral moeten de beslissingen zoveel mogelijk door de mensen zelf getroffen worden, wat een veralgemening van
    het systeem van zelfbeheer veronderstelt, met een maximum aan directe democratie.</p>
<p>De representatieve of getrapte democratie moet zoveel mogelijk aan die directe democratie ondergeschikt worden
    gemaakt. Daar waar de representatieve democratie onvermijdelijk is wegens praktische noodzaak moet zij aan een
    doeltreffende controle onderworpen worden, teneinde machtsmisbruik te voorkomen:<strong> permanente afzetbaarheid
        van de verkozenen, constante raadpleging en voortdurend informeren van de kiezers, recht op referenda.</strong></p>
<p>Het principe zelfbeheer dat hier vooropgesteld wordt moet in alle lagen van het maatschappelijke leven tot uiting
    komen. Wat wij willen is <strong>een radicaal democratische samenleving</strong>, niet alleen op economisch vlak,
    maar ook op het politieke, sociale en culturele vlak. Niet alleen op het lokale niveau, maar ook nationaal en
    internationaal. <strong>De leefgemeenschap van de werknemer is niet beperkt tot zijn bedrijf, maar een echte
        democratie begint wel in het bedrijf</strong>. In zijn bedrijf is de werknemer nog maar al te vaak de persoon
    van wie blinde gehoorzaamheid wordt ge&euml;ist aan beslissingen die niet door hemzelf vrij en bewust worden
    genomen, maar hem door de bedrijfsleiding worden opgedrongen. Alle vormen van repressie, van de meest subtiele
    psychologische technieken tot de meeste brutale middelen als angst voor afdanking worden aangewend om dit doel te
    bereiken.</p>
<p>We moeten eerlijk zijn: al te vaak leidde nationalisatie er in het verleden toe dat de werknemer enkel van baas
    veranderde, dat de bezittende klasse werd vervangen door een bureaucratie of technocratie. Die ontgoocheling heeft
    ertoe geleid dat vele werknemers hun ontvoogding niet meer verwachten van de nationalisatie van de
    productiefactoren. Daarom is het niet voldoende nationalisatie naar voren te schuiven: <strong>socialisten moeten
        ook duidelijk maken dat zij in de genationaliseerde bedrijven het zelfbeheer zullen invoeren</strong>, en dit
    trouwens in hun eigen organisaties (vakbond en partij) ook zullen toepassen.</p>
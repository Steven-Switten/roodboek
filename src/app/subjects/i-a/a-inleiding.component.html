<h2 class="subject__title"> Socialist in een kapitalistische wereld: kritiek op het kapitalisme</h2>
<p><strong>Ideologie is de maatschappijvisie van een partij en die dient haar te onderscheiden van gelijk welke andere
        partij.</strong> Bepaalde standpunten kunnen gedeeld worden met andere partijen, maar de ideologie is het
    unieke DNA van de partij. <strong>Bovendien is de ideologie het bindmiddel tussen de standpunten die de partij
        inneemt op verschillende vlakken.</strong> Je kan als partij protest aantekenen tegen aanmaningskosten van
    waterdistributiemaatschappijen, of je kan er voorstander van zijn dat huisdieren samen met hun baasjes worden
    begraven. Maar als je dergelijke standpunten niet kan inbedden in een breder ideologisch kader dan wekken ze al
    snel de indruk van electoraal opportunisme of mediageilheid.</p>
<p>Met begrippen zoals gelijke kansen of zelfs gelijkheid tout court komen we er niet. Is Frankrijk met haar <em>&lsquo;Libert&eacute;,
        egalit&eacute;, fraternit&eacute;&rsquo;</em> dan een socialistische republiek? <strong>Volgens ons blijft de
        ideologische ruggengraat van het socialisme de economische democratie</strong>: socialisten willen dat de
    sociale meerderheid zeggenschap heeft over het economisch model waarin wij allemaal functioneren, omdat dit model
    bepalend is voor wat er wel of niet kan in een samenleving.</p>
<p>Naar de huidige politieke conjunctuur vertaald zou je dit eerder abstract ideologisch principe bijvoorbeeld als
    volgt kunnen vertolken: <strong>socialisten verwerpen het huidige eenheidsdenken dat de samenleving domineert, de
        staatsideologie van de soberheid</strong>. Wij zijn van een tegenovergestelde overtuiging: gezien de
    uitdagingen waarmee we worden geconfronteerd (klimaatopwarming, oorlog, terrorisme en vluchtelingen, groeiende
    kloof tussen arm en rijk, economische transitie&hellip;) zijn we van oordeel <strong>dat er volop moet worden
        ge&iuml;nvesteerd</strong>.</p>
<p>Het maken van schulden mag daarbij geen taboe zijn. Betekent dit dat socialisten &lsquo;het geld over de balk
    smijten&rsquo; zoals onze tegenstanders zo vaak beweren? Helemaal niet, want dan zou hetzelfde gelden voor 95
    procent van de Vlaamse gezinnen: ook zij zijn schulden aangegaan waarvan de schuldratio vaak vele malen hoger is
    dan die van de Belgische staat. Deze laatste schommelt de afgelopen jaren rond de 100 procent. Het is dankzij deze
    individuele schulden en de schulden van bedrijven dat er ge&iuml;nvesteerd kan worden in de toekomst en dat de
    economie floreert. <strong>We danken er onze levensstandaard aan.</strong></p>
<p>In plaats van een obsessie te kweken met schulden en begrotingstekorten moeten we ons focussen op de <strong>doelmatige
        besteding van overheidsgeld</strong>. Het maken van schulden moet in dit kader steeds te verantwoorden zijn.
    Het afbouwen van schulden trouwens ook: als iemand zijn huis verkoopt dan delgt deze persoon zijn schulden maar
    moet hij vanaf volgende maand huur betalen. Als de Belgische staat de FPIM<a matTooltip="De Federale Participatie- en Investeringsmaatschappij (FPIM) voert het centraal beheer van de participaties van de federale overheid, werkt samen met de overheid aan specifieke projecten en voert een eigen investeringsbeleid in het belang van de Belgische economie."
        matTooltipPosition="above"> [2] </a> verkoopt dan hebben we niet enkel een instrument minder om de economie aan
    te sturen, maar missen we ook de dividenden. Dat is zeer kortzichtig beleid.</p>
<p>Men zegt vaak dat socialisme niet meer nodig is, dat we het nog nooit zo goed gehad hebben, dat socialisme oubollig
    geworden is. In het Charter van Quaregnon, tot 1979 de doctrinaire basistekst voor de Belgische socialisten, kunnen
    we het volgende lezen:</p>
<p><em>&ldquo;De totstandkoming van het socialistisch ideaal is onverenigbaar met het behoud van het kapitalistisch
        stelsel, dat de maatschappij in twee noodzakelijk vijandige klassen verdeelt: de ene, die zonder te arbeiden,
        van de eigendom kan genieten; de andere, die verplicht is een deel van haar voortbrengst aan de bezittende
        klasse af te staan.&rdquo;</em><a matTooltip="Charter van Quaregnon, III" matTooltipPosition="above"> [3] </a></p>
<p>Is deze kritiek op het kapitalisme vandaag nog geldig?, Of is de maatschappij inderdaad zo grondig veranderd dat de
    socialistische partij haar doctrine terecht heeft herzien door te kiezen voor de sociaal-liberale benadering van de
    Derde Weg? In vergelijking met het kapitalisme van de 19de eeuw is er dankzij de actie van de arbeidersklasse en de
    toegenomen productiviteit per persoon van de werkende bevolking zeker vooruitgang geboekt. We kunnen niet ontkennen
    dat we het beter hebben dan onze overgrootouders. Toch is het kapitalisme niet wezenlijk veranderd en blijft het
    even onaanvaardbaar en destructief: de enige drijfveer van alle economische activiteit, datgene waar alle andere
    dingen aan opgeofferd worden, is en blijft het winstmotief. Indien we onze hele maatschappij zouden moeten
    reduceren tot &eacute;&eacute;n kenmerk is dat ongetwijfeld het volgende: <strong>de hele samenleving wordt
        ondergeschikt gemaakt aan de winstmaximalisatie voor een kleine minderheid die alle productiemiddelen of
        kapitaal bezit</strong><em>. </em></p>
<p><strong>De nationalisatie en het in gemeenschapshanden brengen van de farmaceutische sector lijkt gerechtvaardigd</strong>, vermits het immoreel is winsten te maken op gezondheidsproblemen van mensen. De farmaceutische sector telt nu bijna 36 000 werknemers, waaronder 5 098 onderzoekers. Ons land exporteerde in 2017 voor een totale waarde van 40,5 miljard euro aan geneesmiddelen en vaccins naar de hele wereld.<a href="https://pharma.be/nl/focus/economische-footprint/farmasector-belgie.html" matTooltip="https://pharma.be/nl/focus/economische-footprint/farmasector-belgie.html" matTooltipPosition="above">[121]</a></p>

<p>Meer beperkte maatregelen kunnen in deze sector meteen genomen worden: het verbod van iedere reclame op geneesmiddelen, reclame die niet alleen weegt op de eindprijs van het geneesmiddel, maar ook leidt tot overconsumptie bij de bevolking. Ter vervanging dient een onafhankelijke voorlichtingsdienst te worden opgericht. De overheid, die dan toch de grootste afnemer is, moet de prijzen van de specialiteiten bedingen, hun aantal tot het strikt noodzakelijke beperken en een rationele vervaardiging van de geneesmiddelen aanmoedigen. Apothekers dienen, net als artsen, te worden vergoed met een vast wedde dat het winstbegrip uitsluit. Samen met de financi&euml;le draagkracht van andere over te nemen economische giganten zijn de omzet en winsten aanwezig voor deze maatregelen en om het wetenschappelijk onderzoek serieus te bevorderen.</p>

<p>Belangrijk is dat bij de geleidelijke nationalisatie van deze sector de &ldquo;pati&euml;ntklant&rdquo; voortdurend inspraakmogelijkheden krijgt op alle vlakken, naast de zorgverstrekkers en de overheid.</p>

<p>Is het onder gemeenschapscontrole brengen van geneesmiddelen research &ndash;en productie radicaal? Is het winstbejag naar een tweede plaats drijven onbetaalbaar? Zijn dit wereldvreemde oude idee&euml;n anno 2018?</p>

<p>Laat ons eens over de grenzen kijken naar Nederland. Daar beginnen twee ziekenhuizen zelf medicijnen te bereiden voor een fractie van de prijs en is zo de farma industrie te slim af. Het Amsterdamse AMC bond in april 2018 als eerste ziekenhuis de strijd aan tegen hoge medicijnprijzen door een duur geneesmiddel tegen een zeldzame ziekte na te maken. Pati&euml;nten worden al ruim veertig jaar behandeld met een middel dat ooit was geregistreerd voor de behandeling van galstenen maar daarvoor allang niet meer wordt gebruikt. De fabrikant had de prijs van het medicijn fors verhoogd naar 160&nbsp;000 euro per pati&euml;nt per jaar door de status van weesgeneesmiddel aan te vragen bij de Europese geneesmiddelenautoriteit EMA. De apotheek van het AMC maakt het middel nu, met grondstoffen uit China, voor een achtste van die prijs. De zorgverzekeraars hebben besloten om alleen nog dat &nbsp;nagemaakte medicijn te vergoeden.<a matTooltip=" De Volkskrant, AMC maakt extreem duur medicijn na, 05/04/2018" matTooltipPosition="above">[122]</a></p>
<p>Het Amsterdamse Antoni van Leeuwenhoek-ziekenhuis heeft een maand later, mei 2018, een nieuwe groep pati&euml;nten ontdekt bij wie een extreem duur kankermedicijn ook werkt en wil het medicijn nu zelf op de markt brengen, om torenhoge kosten tegen te gaan.<a matTooltip=" De Morgen, Nederlands ziekenhuis gaat extreem duur kankermedicijn zelf maken en op de markt brengen, 11/05/2018" matTooltipPosition="above">[123]</a> Volgens het ziekenhuis mag dat omdat het patent op de werkzame stof is verlopen en farmaceut Merck het middel alleen maar voor lymfeklierkanker heeft geregistreerd. Het ziekenhuis heeft het medicijn, dat omgerekend zo'n 100.000 euro per pati&euml;nt per jaar kost, zeventig keer goedkoper nagemaakt.</p>

<p>Het besluit van deze ziekenhuizen tekent de daadkracht die is ontstaan rond de problematiek van dure geneesmiddelen. In 2017 liep het debat daarover hoog op, toen farmareuzen hoge prijzen verlangden voor middelen tegen taaislijmziekte en de ernstige spierziekte SMA, terwijl de winsten in de miljarden liepen. Eind 2017 publiceerde de Nederlandse Raad voor de Volksgezondheid en Samenleving een opmerkelijk advies[124], waarin werd gepleit voor onorthodoxe maatregelen om de prijzen te beteugelen. Een van de suggesties: dure geneesmiddelen goedkoop namaken.</p>

<p>De werkwijze van deze ziekenhuizen symboliseert een nieuwe manier van geneesmiddelenontwikkeling. Daarbij houden wetenschappers een beloftevolle ontdekking in eigen hand, in plaats van die op de markt voor miljoenen te verkopen. Veel nieuwe, dure medicijnen zijn ontwikkeld in de onderzoekslabs van academische centra, die worden gefinancierd met publiek geld. &ldquo;<em>Het komt veel te vaak voor dat medische doorbraken aan de hoogst biedende farmaceut worden verkocht, waarna die de geneesmiddelen voor een veel te hoge prijs in de markt zetten</em>&rdquo; zegt Ellen &rsquo;t Hoen, jurist en onderzoeker aan het Universitair Medisch Centrum Groningen en internationaal adviseur voor geneesmiddelenbeleid. Zij hoopt dat de werkwijze van het Amsterdamse ziekenhuis &lsquo;een trend&rsquo; wordt. "<em>Het is goed dat ziekenhuizen eisen gaan stellen aan wat er gebeurt met de vindingen uit hun lab. We moeten ons afvragen waarom we van publieke investeringen zo vaak geen publieke winst zien.</em>"</p>

<p>De uitgaven aan dure geneesmiddelen lopen door de komst van almaar nieuwe, prijzige middelen al jaren op. &nbsp;Het lijkt duidelijk dat als de farmareuzen hadden geweten dat het middel ook bij een andere vorm van kanker werkt ze dit niet zouden hebben laten lopen. De farmareus in kwestie reageert alvast onderkoeld: <em>"Dit medicijn is weliswaar nog op de markt maar we promoten het niet meer en doen er geen studies meer mee."</em></p>

<p>Wij pleiten alvast voor het goedkoop namaken van dure geneesmiddelen in de onderzoekslabs van ons land die toch al met publiek geld betaald worden.</p>